An preost wes on leoden Laȝamon wes ihoten
he wes Leouenaþes sone liþe him beo Drihten
He wonede at Ernleȝe at æþelen are chirechen
vppen Seuarne staþe sel þar him þuhte
onfest Radestone þer he bock radde
Hit com him on mode and on his mern þonke
þet he wolde of Engle þa æþelæn tellen
wat heo ihoten weoren and wonene heo comen
þa Englene londe ærest ahten
æfter þan flode þe from Drihtene com
þe al her aquelde quic þat he funde
buten Noe and Sem Iaphet and Cham
 and heore four wiues þe mid heom weren on archen
Laȝamon gon liþen wide ȝond þas leode
 and biwon þa æþela boc þa he to bisne nom
He nom þa Englisca boc þa makede Seint Beda
Anoþer he nom on Latin þe makede Seinte Albin
 and þe feire Austin þe fulluht broute hider in
Boc he nom þe þridde leide þer amidden
þa makede a Frenchis clerc
Wace wes ihoten þe wel couþe writen
 and he hoe ȝef þare æþelen Ælienor
þe wes Henries quene þes heȝes kinges
Laȝamon leide þeos boc and þa leaf wende
he heom leofliche biheold liþe him beo Drihten
Feþeren he nom mid fingren and fiede on bocfelle
 and þa soþere word sette togadere
 and þa þre boc þrumde to are
Nu biddeþ Laȝamon alcne æþele mon
for þene almiten Godd
þet þeos boc rede and leornia þeos runan
þat he þeos soþfeste word segge tosumne 
for his fader saule þa hine forþ brouhte
 and for his moder saule þa hine to monne iber
 and for his awene saule þat hire þe selre beo Amen
Nv seiþ mid loftsonge þe wes on leoden preost
al swa þe boc spekeþ þe he to bisne inom
þa Grickes hefden Troye mid teone biwonen
 and þat lond iwest and þa leoden ofslawen
 and for þe wrakedome of Menelaus quene
Elene was ihoten alþeodisc wif
þa Paris Alixandre mid pretwrenche biwon
for hire weoren on ane daȝe hund þousunt deade
Vt of þan fehte þe was feondliche stor
Eneas þe duc mid ermþen atwond
Nefede he boten anne sune þe was mid him isund
Asscanius was ihoten nefede he bern no ma
 and þes duc mid his drihte to þare sæ him droh
of kunne and of folke þe fulede þan duke
of monne and of ahte þe he to þare sæ brouhte
 and tuenti gode scipen he guþliche fulde
 and þa scipen foren wide ȝeon þare wintrede sæ
mid wolcnen and mid wedere heo þoleden wensiþes
ant mid muchelure care heo to londe bicomen
On Italiȝe heo comen to londe þar Rome nou on stondeþ
fele ȝer under sunnan nas ȝet Rome biwonnen
 and heuede Eneas þe duc mid his drihtfolcke
widen iwalken ȝend þat wide water
moni lond umberowen redes him trokeden
On Italiȝe he com on lond þat him was iqueme
A þon londe he fund mete and he hine mid monscipe biwon
 and mid golde and mid gersume and he griþliche spac
I þere Tyure he eode alond þer þa sea wasceþ þat sond
ful neh þan ilke stude þar Rome nou stondeþ
Þe king was ihoten Latin þe on þan londe wes
hey wes and riche and he wes redesful
mid wintre he wes biweaued swo hit wolde Godd
Þar com Eneas and grette þen alde king
 and he hine feire onfeng mid allen his folke
Muche lond he him ȝef and mare him biheyte
anlong þare sea siden and widen
Þare quene hit ofþouhte noþeles heo hit þolede 
Þe king heuede ane douter þe him was swiþe deore
Eneam he heo biheyte to habben to wife
 and after his daye al his drihliche lond
for he nefde nenne sune þe sarure was his heorte
Þat maiden wes ihoten Lauine seþen heo wes leodena quene
feier wes þe wimmon and wunsum hire monnen
Ah Turnus was ihoten þat wes of Tuskanne duc
þet lufede þet maiden and hire monscipe bed
þat he heo wolde habben to heiȝen are quene
Þa com þat word to him þat was widene cuþ
þat þe king Latin ȝef Lauine his douter
Eneam to are brude for heo wes his deore bearn
Þa wes Turnus sari and soruful on his mode
for he heo heuede swiþe ilofed and lufþing hire biheite
Weorre makede Turnus mid teonen he wes idrefed
wiþ Eneam he nom an feiht þat wes feondliche strong
hond wiþ honde fuhten þa heȝe men
Teone wes on compe þar Turnus feol
mid mechen toheawen his monscipe wes þe lasse
Eneas nom Lauine leofliche to wife
he wes king and heo quen and kinelond heo welden
inne griþe and inne friþe and freoliche loueden
Seoþen Eneas Lauine heuede inomen and þa leodene biwnnen
he makede enne stronge castel mid starke ston walle
Lauine hehte his leuemon þene castel he clepede Lauinion
þat wes for hire worþscipe wel þat he hire uþe
Feour winter he heuede þat wif mid wrþscipe to welden
after þa feourþe ȝere he was dead his freonden hit ofþuhten
Heuede Lauine þa quene kinebearn on wombe
þa quen þerefter sone ænne sune hefde to froure 
Siluius Eneas for æþelen he wes ihoten
Ascanius his broþer þe mid his fader com from Troie
mid muchele worscipe þis kinebearn biwiste
Asscanius wes þes childes broþer ah heo nefden noht ane moder
His moder wes ihoten Creusa Priames kinges dohter
þe Eneas his fader in Troie forleas
inne þane fehte his feon heo him binomen
Asscanius heold þis drihliche lond daiȝes and ȝeres
 and he makede ane heȝe burh Albe Lingoe wes ihaten
Þa burh wes wel iȝarwed binnen lut ȝearen
he ȝef heo his stepmoder for þon lofe of his broþer
 and Lauinion þene castel and muchel lond þarto
þe his fader hefde imaked þe wile þe he on liue wes
þis lond he hire lende þat come hir lifes ende
Ah heo nom þene mahum þe heo tolden for godd
þe Eneas mid his ferde brohte from Troie
In Albe Lingue he hine sette ah sone he þonene iuatte
forþ aȝein mid þan winde þe Feond hine ferede
Asscanius þe kene þe wes i kinges stude
four and þritti winter he heold þat lond
 and þa leoden mid blissen
Þa com his lifes ende laþ þah him were
Siluium his broþer þe wes Lauine sune
he bitahte al þat lond þat Eneas heore fader hefde on hond
Ænne sune heuede Asscanius þe wes ihaten Siluius
þis child hefde his eames nome ah lut ȝer he leouede
for his ahne sune seoþen hine sceat to deaþe
Þa þis child was feir muche þa luuede he a maide
þeo was Lauine mawe mid darnscipe he heo luuede
Hit iwerþ þere swa hit deþ wel iwere
þat þeos ȝunge wiman iwerd hire mid childe
þe ȝet leouede Asscanius þe on þan londe was duc
Vnderȝetene weren þe þinges þat þeo wimon was mid childe
Þa sende Asscanius þe wes lauerd and dux
after heom ȝend þat lond þe cuþen dweomerlakes song
witen he wolde þurh þa wiþercraftes
wat þing hit were þat þeo wimon hefde on wombe
Heo wrpen heore leoten þe Scucke wes bitweonen
heo funden on þen crefte carefule leoþes 
þet þeo wimon was mid ane sune þat wes a selcuþ bearn
þat boa sculde fallen fader and his moder
þorh him heo sculden deiȝen and þene deaþ þolien
 and þurh his ealdren deþ idreuen out of londe
 and umben longne first mid wrþscipe comen liþen
Þo leoten weren iworpen and swa hit al iwearþ
Þa þe time com þat þe cnaue wes iboren
in þere burhe þa brude dead iwearþ
þe child wes iboren isund to baluen his moder
Þat child was ihaten Brutus þat bearn nas nowit feie
Þis child leuede and wel iþei and þeweas hit luuede
He was fiftene ȝer ald þa he to wode ferde
 and his fader mid him and feiesiþ makede
Heo funden ane heorde of heorte swiþe greate
þe fader heo bieode to his aȝre unneode
To his sune he heo draf himseolfue to balewe
Brutus sette on his flo
he wende to sceoten þat hea der and ihitte his aȝene fader
þurhut þere broste wao wes Brutus þerfore
Wa wes him on liue þa þe fader wes on deaþe
Þa þat iherde his kun þe he of icumen wes
þat he þe flo heuede idrawen and his fader ofslawen
heo hine flemden out of þane londe
 and he iwende sorhful ouer seastreames
into Griclonde þer he his cun funde
of þan folck of Troye þe mid teonen wes todrefed
þere quene cun Heleineþes kinges sune Priame
 and muchel folc of his þeoden ah al heo weren þeowe
 and of his aȝne kunne moni kineborene mon
Moni ȝer was agan seoþþen his cun hider com
þa wepmen weren iwexan þa wimen wel iþowene
 and heore nutene neotsume weren
Nes Brutus i þon londe bute lutel ane wile
þat alle monnen he wes leof and muchele monscipe biwon
for cniht he was swiþe god þan folke to queme
he was metecusti þat is monscipe steor
Alle monnen he was leof þe him lokeden on
heo him ȝeuen gersume and feire hine gretten
heo seiden him mid rede and mid stilliche runen
ȝif he were swa þriste and he hit don durste
þat he heom wolde leaden out of þane leoden 
out of þeowedome freo þat heo weoren
heo hine wolden maken duc and deme ofer his folke
We habbeþ seoue þusund of gode cnihten
wiþouten wifmen þe noht ne cunnen of wepnen
children and hinen þa ure nete sculen ȝemen
For muchel we wlleþ driȝen and habben care of ure life
ær we nulleþ mid frescipe faren from ure feonden
Alle þe weren at þisse reade biluuede þeos runen
Inne Griclonde was a ȝung mon of þriti ȝeren
Assaracus ihaten of swiþe heie kunne
His fader wes a Gric ikoren ah his moder wes of Troien iboren
 and heo wes a cheuese hire cheap wes þe wrse
Noþelas hit ilomp inne lut ȝere
þat þe fader wes dead his duȝeþe he bilefde
He ȝef Assaracum his sune sele þreo castles
 and al þat ligginde lond þe þerabuten lei
Assaracus heuede enne broþer þe wes under wedlac iboren
after þen heþene tidende þe wes in þan londe
Þes cniht hefde his fader lond and loþ him wes his broþer
for he heold þe stronge castles þurh staþele his fader ȝefe
His broþer heo him wolde binimen ah he ne mihte speden
þar aros wale and win and wiþerheppes feola
Assaracus wes god cniht wiþ Grickes he heold moni fiht
ah he hefde muchele strengþe of meren his cunne
of þan Troyscen monnen þe weren his moder isib
for þare sibelaȝe luue hem wes bitweonen
Assaracus hit redde mid diȝenliche runen
þat þat Troynisce folc mid his fulle fultume
nomen þene cniht Brutun and makeden hine to duke
 and he heora monredne mid monscipe onfeng
He sende his sonde wide ȝend þane londe
he heihte his folc sumunen and cumen to himseoluen
wapmen and wifmen þa weoleȝen and þa weaþlen
alle he heom sumunde and to wode sende
bote seoue þusend kempen þa he into þane castlen dude
Þa lette he riden vnirimed folc
biȝeoten wepnen and mete muchel wes þa neode 
 and al þat smale monkun he dude ȝeond þea muntes
 and himself mid his ferde biforen and bihinden
Seoþen he nom to rede and to somrunen
þat he an wriht makede al mid wisdome
Pandrasum þene king he grette mid greiþlicre speche
 and þat wriht he him sende and þeos word seaide
For þan weorldes scome and for þan muchele grome
þat Dardanisc kun þe we beoþ of icomene
woneþ in þisse londe leode to sconde
inne þeowedome þrelwerkes doþ
heo beoþ togadere icumene kuþies mæȝes
al swa þat ilke folc þe freoscipe wole biwinne
Heo habbeþ idemed þat ich am duc ofer heom
Ich abbe i min castlen seoue þusend kempen
ich habbe in þane munten monie þusund
Leouere heom his to libben bi þan woderoten
al swa þat wilde swin þat wroteþ ȝeond þan grouen
þane heo þine þeowedomes lengre iþolien
Ȝif heo wlleþ frescipe biwinnen ne wndre þou nawiht þerfore
heo biddeþ þe mid freonscipe þat þu heom ifreoie
Þes word he sendeþ al swa þe wriht þe seiþ
þat heo moten wonien werswa heo wolleþ
inne griþe and in friþe and heo wlleþ þe freonscipe don
Ȝif þou þis nult iþolien þe scal beon þa wrse
Þe king nom þat writ on hond and he hit wrodliche biheold
seolcuþ him þuhte swulcere speche
Þa he alles spac mid þræte he spilede
To wroþer heore hele habbeþ heo such werc idon
Mine þralles i mire þeode me suluen þretiaþ
Wide he sende ȝeond þat lond for he wes leoden king
þat come to hirede riche men and weþlen
al þat wapmoncun þa mihte beren wæpen
vppen lif and uppen leomen al þes londes folc
an horsen and an foten forþ heo ifusten
Þe king þræted Brutun swa he dude Assaracun
þat he heom wolde biliggen mid laþen heora feonden
Ȝif he heom mihte biwinnen mid his woredstrencþe
alle heo sculden hongien on heȝe treowen 
Brutus iherde seggen al swa hit soþ wæs
þat Pandrasus þe king him towardes com
mid muchelere ferde ah heo weren summe faie
Brutus nom to reade þat him best was
He nom his kene men þa to compe weren gode
he ferde to þan wode to þan wilderne
to þan ilke weie þe he ful ȝeare wuste
þat þe king mid his ferde forþ sculde iwenden
Brutus hefede gode cnihtes to neode
þre þusund mid him ilead to þære þruppe
Þe king him com riden mid riche his folke
Brutus heom smat on mid his grime smite
isowte he þe Grickes mid his grim ræsen
Þa Grickes neoren noht warre of heore wensiþe
wenden him þeo rugges flowen haȝe men
Achalon heihte an flum þe nes noht feor from heom
þider in iwenden moni þusunde
Brutus heom com æfter and æfer he heom leide on
mid sweord and mid spere al he todrof þes kinges here
a londe and a watere he heom adun leaide
 and þe king himself fleh he iseih his frend fallen
Muchel folc þer was ofsclawen on moniare wisen
Þe king hefde ænne broþer neafde he nenne oþer
Antigonus wes ihoaten inne Griclonde he wes heh
Iseih his broþer ferden hu heo iuaren weren
a wætere and a londe swa heom læþest wes
Antigonus mid his weapnen and mid his wælkempen
iwenden toward Brutun to his balesiþe
Heo comen togadere mid greatere heorte
Þar he mihte bihalden þe bihalues were
moni wensiþes wiþerhappes feole
moni heaued moni hond fallen to foten
monie þar fuhten monie flæm makeden
monie þar feollen þurh heora feonþewæs
Þa Troysse men sloȝen al þa Grickes þea heo neih comen
Þer Brutus nom Antigonun þes kinges broþer Pandrasum
mid him he hine lædde for leof he him wes to habben
He hine leatte wel witen mid wnder stronge benden
 and alswa his iferen þe mid him ifunden weren 
Þat iherde þe king Pandrasus hit neas him noht iqueme
þat Antigonus his broþer wes in armliche benden
Þe king sende swa wide swa ileste his riche
 and heihte eulne mon þe mihte riden oþer gan
þat heo comen mid him to þane castle of Sparatin
Nes castel nan swa strong i þon londe of Griclond
He wende hit to soþe soþ þeh hit neore
þat Brutus hefde þa men þe he mid fihte biwon
idon into þan castle and þear heom quic heolde
 and himseolf þer forþ mide for þære muchele biȝæte
Ah Brutus dude betere read and him þa beth ilomp
In þon castle he dude hende six hundred of his cnihten
himself mid his fenge he to wode ferde
Þe king to þan castle forþ mid his ferde
þer he lei abuten þarinne weren his laþe feond
His ferde he sette on ælchere siden
ofte heo ræsden and ræmden togadere
mid stelene orde and mid starka biten
mid stocken and mid stanen stalfiht heo makeden
mid Grickisce fure feollen þæ fæie
þar was muchel blodgute baluwe þer wes riue
Þa cnihtes of þan castle quicliche heom wiþstoden
þaet ne mihte þes kinges folc of heom fael makien
ah þe king of his monnen monie þusund læs
Þe king wes on mode sar þat wes for his monne lure
He tæh hine aȝein ane þrowe and þreateþ þene castel
 and þat folc þerinne þenne he hit hefde biwnnen
þat he heom wolde quellen oþer quic al forbrennen
He lette makien enne dic þe wes wnderliche deop
abouten his ferde and feiede heo mid þornen
 and leai þerabuten and abat his balesiþes
Þe king wes swiþe wraþ and swar muchelne oaþ
þat nolde he þonne faren ar his feonden feie weore
I þon castle weoren monie men and muchel mete þer bihofede
þe mete forþ iwat for þer fengen feole to
Heo nomen ænne ærendrake þe æþele wes to neode
heo sende to heore læuerde þa leof heom wes on heorten
Heo hine gretten mid godene heore worden
heo beden hine come to helpe mid allen his strengþe 
þe wile þe heo weren isunde þe weren his sele men
Brutus hine biþohte of swlchere neode
 and þas word seide mid soþere heorte
He deþ himselua freoma þa helpeþ his freondene
swa ich wlle mine bi mine quicke liue
Þa wes þere a welibore mon Anacletus wes ihaten
mid þes kinges broþer he was itaken and þer læi inne benden
Brutus him ræmde to mid grimmen his rasen
bi þone toppe he hine nom alswa he hine walde ofslean
 and his nakede sweord leide on his necke
 and þas word saide Brutus þe sele
Niþing þou ært al dead buten þou do mine read
 and þi læuerd alswa bote þu min lare do
ah ȝif þu wlt þu miht wel helpen inc seluen
Lauerd quaþ Anacletus don ic wille þine lare
help mine lauerd and me mid alle mire mihten
Do swa quad Brutus and þe scal beon þe bet
ȝe sculen habben lif and leomen and beon mine leofe freond
Brutus him swar an æþ breken þat he hit nælde
Þus seide Brutus þe wes cniht mid þane beste
Anacletus leofe freond toniht þu scalt faren
a þeon time biþ best þonne men gaþ to bedde
þu scalt forþ wenden to þas kinges ferde
Wonne þu comest to þon cnihten þat þene king biwiteþ
þær þu findest seouen houndred þa hæleþes beoþ kene
 and þu heom clepe to and cuþliche wiþ heom spec
Ich am Anacletus ich am mid ærmþen abroken
vt of þon benden þe Brutus me heuede on idon
 and ȝet ich ou sigge on oþer ibrout ich habbe þes kinges broþer
vt of þon quarcerne of þan qualehuse
þær Brutus hin hefde idon for tomarewene he hine wolde anhon
 and ich hine habbe idon i þisse wude derne
Cnihtes fuseþ me mid leteþ slæpen þene king
 and fare we on sele riht al swo stille
stelen swa we wolden
 and ich eou wlle leden forþ to mine lauerde
i þon woderime þer he vnder rise liþ
Ȝif ȝe hine mawen bringen biforen ure kinge
wel biþ him þere bringe oeu biþ þe beþ þerfore
 and for he is his broþer for nafþ he nenne oþer 
Cuþ he wes þen cnihten and heo hine icneowen
heo wenden þat his sawen soþe weren
ah alle heo weren lease for he wes his leodene swike
Nis nawer nan so wis mon þat me ne mai biswiken
Anacletus ferde biforen þe cnihtes him fuleden
ferde æfter ane bache alswa Brutus him hefde itaiht
Brutus hæfde his folc biforen and bihinden
Wes þe wei holh and long þa clude weren stronge
Brutus heom ræsde to mid richere strengþe
alle togadere he heom nom nane he ne lafde
summe he sloh summe he bond þa beste quike he atheold
 and alle he heom biwuste swa him best þuhte
Brutus nom his ferde on feowre he heo todælde
 and he hehte alle his men monscipe biwinnen
þa ȝunge and þa alde æþela iwurþen
wihte walkempen on heora wiþerwinnan
 and an hihinga faren to þan kinge
 and ich forbeode heolde mine þeinen
vppe þere muchele lufe þe us bitueiȝen
þat nan ne beo so wilde nan swa unwitti
þat word talie ne talkie mid speche
ær he ihere minne horn mid græte hiue blowen
For miself ich wlle teo toforen to telde þas kinges
anan swa ich lihte of blonken swa ich wlle blawen
anan swa ȝe hit ihereþ hende mine kempen
ohtliche heom slæþ on and weccheþ heom of slepa
leteþ þa Grickisca gliden to grunde
fallen þa feie for heo beþ vre fulle fan
Duden alle þa cnihtes swa Brutus heom taute
 and he himseolf teih biforen to telde þæs kinges
Of his horse he þreou his horn he vastliche bleu
Iherden hit Troynisce and tuhten to þon Gricken
heo heom aweihten mid heora wæles igrure
Þar fluwen haueden on felde fæiþe þer feollen
moni hond moni fot þe hæp wæs þe wrse
Moni þusend þer flowen þærmes heo droȝen
 and Brutus mid his cnihten þene king ifeng
al ihal and al isund heihliche he cleopede
Ich habbe þisses folkes king fælleþ his leoden
Ne lete ȝe nenne quick quecchen to holte 
 and ich wlle þesne king læden mid me seolfan
Þar Brutus bifeng al þat him biforen wes
Sparatin he aredde heh an his castel
Amarewen þa hit dai wes and þa niht todælde
Brutus sumunde his folc heo weren his fulle freonde
he heihte for his lufe al his leodeferde
þat heo nomen þat wæl and wel hit biburiede
inne deope seaþen setten þa deade
 and hit wes sone idon for monie þusend þerto fengen
Al þa biȝetene æhte he delde his cnihten
 and alle his leoue men he mid monscipe grette
Þa al þis wes idon þa dude he on oþer
he lette an heh climben and lude clepian
þat on þane daȝe amarwen come his drihtliche folc
 and alle his heȝe men comen to hustinge
 and heo swa duden blisse wes on daie
Þat folc com togadere guþliche cnihtes
 and heora lauerd spac and þus heom wiþ spelede
Lusteþ mine cnihtes lusteþ mine leofe men
Suggeþ me to runun ræd þat eou þunche
Ich habbe þesne leodking ileid in mine benden
 and his broþer alswa hit is þe bet mid us
 and his leoden ofslawen ihc am him þa laþere
 and alle his ahte iȝeuen mine æþelinge
Ȝif ȝe hit rædeþ ȝe beoþ mine riche men
ich wulle mid swerde his heued of swippen
 and ȝif ȝe hit willeþ ich hine wlle spillen
 and ȝif ȝe me readeþ ich hine wille freoien
ȝif he me ȝefeþ gersume gold and seoluer
alle his maþmas wiþ þon þa he mote libben
Þa ansuereden æþela cnihtes
Summen hit weora iqueme þat heo hine sculden quellen
himseolf habben þat lond and beon þere leodene king
Summe queþen ælles and þus þa quides eoden
Ȝeue us þe king and al his gold and þa maþmes of his lond
ȝef us peal ȝeue us hors ȝeue us haihe scrud
ȝeue us ænne ende of his kinelonde
ȝeue us ȝislæs þerto and þis mei beon wel idon
Þer wes moni riche mon þe cuþe lutel reden 
weþer heom weore wnsumre to faren þe to wonien
Þa wile þe heo tweoneden þus clepede Membricius
þet wes a riche mon þe wes swiþe wel idon
wys and witful wel he hit cudde
Wet speke ȝe cnihtes wet speke ȝe kempen
Vnder eou alle nis þar nan swa god
þa ȝet habbe isæid þat us is selest to don
Ȝif ȝe hit lusten wlle Brutus mi lauard
 and ȝe alle biluuien gode mine lare
ich eou wlle seggen selast ræden
 and þa ansuerede al þat folc Faihn we wllen hit iheren
Þa quaþ Membricius ludere stefne
Ȝirne we to þane kinge ȝeuen suiþe gode
þat is alreforwarde þat he us ifreoie
Sone þarafter ȝurne we his dohter
þat he heo ȝeue ure lauerde Brutun to his bedde
of his corne he us ȝeue swa muchel þat we beon iquemed
gold and garsume and his gode hors
 and al his beste mætecun þe his men habbeþ
 and alle þa liþinde scipen þe on his londe beoþ
 and alle þat bihoueþ þa scipen to driuen
of monnen and of wapnen þat we mawen wel faren
fare uorþ ouer sæ sel þat we wrþen
 and liþen swa longe þat we to londe comen
varen wide ȝeond þat lond and fondia þeo leoden
wer us beo iqueme king þat we makien
of Brute ure lauerde þe is best of us
and Ignoien to quen þe is þis kinges dohter
For ȝif we hit ȝeorneþ to wonien her mid Gricken
heo beoþ ure fulle feond for we beoþ ifead wiþ heom
for heora kun we habbet islaȝen in eorþe heo sleopeþ
we beoþ heom loaþe for heora muchele lure
heo wlleþ us biwiȝelien þurh heora wiþerecraftes
a swa heom beoþ iwrþ swa us wrse biþ
for mid ure wepnen heora kun we aqueald habbeþ
mid ure honden monie þusunde
Ȝif we sceoteþ to heora mæþe þat biþ ure imone deaþ
ȝif we heom ilefeþ þat biþ ure muchele lure
ȝif heo wel wexit heo wlleþ wonien us
Wel ich hit mai suggen to soþe ich hit wene 
nis þar nan swa heih nis þar nan swa laih
þat we nabbet his freond ifelled to grunde
For þon ȝif hit eow biloueþ þe wise beoþ on þonke
fare we from þisse londe þa leodene us beoþ laþe
Al heora god we sculen nimen and lutel hem læuen
wonien heo sculen unbalde for hora muchela bursten
 and we mæwen faren riche ȝif we ræd luuieþ
for al þat god of þisse londe we sculen leden mid us
 and heo bilæuen wrecches and wælde heom scal fulien
for þe riche haueþ muchel rum to ræsen biforen þan wrecchan
Þas word weoren iqueþene þeo quides weoren leoue
Þa he mihte ihere þe bihalues were
muchel dom muchel dune muchel folkes dream
 and alle heo clepeden þus Soþ seiþ Membricius
 and alle hit biluueden gode weren his lære
Þa letten bringen þene king vt of quarcerne
 and his broþer mid him beine togadere
mid yrene benden biforen Brutone
Heo him to clepeden and laþ spel him cudden
heo seiden þat he sculde beon anhongen an one heȝe treowe
oþer mid horsen todrawen mid droflicen vitan
buten heo heom lette freo ta faren of his londe
ȝeue heom al his aȝte þe he biȝeten mahte
 and alle his scipen gode þa floten bi sæflode
 and his dohter Ignogen heore duc to quene
Þe king hine biþoute wat he don mahte
Sari he was on liue þæs tiþende him weren læþe
Of deaþ he hefde care drof he wes on mode
Pandrasus answerede mid seorhfulle worden
Ȝe biddeþ mine dohter swa hende and haldeþ me inne bende
 and Antigonun mine broþer mid ærmliche witen
 and mine men ȝe habbeþ isclawen and ȝeorneþ mine maþmas
 and mine leoue dohter to swa laþe mannes bihoue
Ah heo mot nede beien þe mon þe ibunden biþ
Eouer axe ich eow leue laþ þeh hit me were
 and ȝif ȝe bilæuen wolden inne mire þeoden
al þridden dale mi lond ich wolde setten Brutan on hond
 and freoien al his folc and freonscipe makien
 and Ignogen mine dohter ȝeuen eowre duke
 and swa we sculden bileauen leoue mæȝes 
vre lif læden liþen tosumne
Þa ænswerede Brutus þe wes borene duke
Nulle we noht þis onfon ah we faren wlleþ
 and þu swiþe hiendliche scild þe wiþ dæþe
Ȝef us þat we wilniaþ ȝif þou libben wlt
Þe king sende his sonde ȝeond al Griclonde
þat me hit him to brohte alle his aihte
 and greiþede his scipen gode bi þan sæflode
 and al þat þærto bihouede hahliche ifunden
alswa heo wolden heora lauerd from loþen alesen
Al his men duden swa þe king hehte
Þa scipen weoren igreþede mid gode grundfulled
Þe king ȝef Brutun his dohter þe wes his bearn deora
 and al þat forward wes ilest Þa fusden þa ferde
wenden riht to þare sæ sela þa þeines
Muchel wæs þa blisse þa Brutus hafde mid him
Brutus nom Ignogen and into scipe lædde
Heo rihten heora rapes heo rærden heora mastes
heo wunden up seiles wind stod an willen
Sixtene siþe tuenti scipen tuhten from hauene
 and feower scipen greate þe weren grundladene
mid þat beste wepnen þa Brutus hauede
Heo fusden from stronde vt of Griclonde
heo wenden vt i wide sæ þa wilde wurþen itemede
Tweiȝe dawes and tua niht inne sæ weren
þen oþer dai heo comen liþen on æuen to londe
Logice hatte þat eitlond leode nere þar nane
ne wapmen ne wifmen buten westiȝe pæþes
Vtlaȝen hefden iræued þat lond and alle þa leoden ofslaȝen
 and swa hit wes al west and wnnen biræued
Ah swa monie þar waren wilde deor þat wnder heom þuhte
 and þa Troinisce men tuhten to þon deoren
 and duden of þan wilden al heora iwilla
to þan scipen lædden swa muche swa heo wælden
Heo funden i þon eitlonde ane burh swiþe stronge
Tohælde weoren þe walles weste weren hallen
Temple heo funden þar ane imaked of marme stæne
muchel and mære þe Wrse hit hafde to welden
Þerinne was an onlicnesse a wifmonnes liche 
feier hit wes and swiþe heih an are hæitnesse nome
Diana wes ihaten þe Deouel heo luuede
Heo dude wnder craftes þe Scucke hire fulste
Heo wes quen of alle wodes þe weoxen on eorþen
a þon heþene lawen me heold heo for hehne godd
To hire weoren iwoned þa wndercreftie men
of þa þingen þa weren to kumen heo heom wolde cuþen
mid tacnen and mid swefnen þonne heo weren on slæpe
Þe wile þeo on þan eitlonde wes folc woniende
heo wurþeden þat anlicnes þe Scucke hit onfeng
Brutus hit herde siggen þurh his sæmonnen
þe ær weoren on þan londe and þa lawen wusten
Brutus nam twelf witiȝen þe weren his wiseste men
 and enne preost of his lawen þa weren on þan heþen dawen
Gerion hehte þe preost he was an hirede hæh
he ferde to þere stowe þar Diane inne stod
Brutus ferde into þere temple and þa twelfe mid him
 and lette al his folc bilæuen þervte
Ana scale he bear an honde al of reade golde
milc wes i þere scale and win sume dale
þa milc wæs of are wite hinde þe Brutus sceat mid his honde
He makede bi þon weofede a swiþe wunsum fur
Niȝen siþen he bieode þat weofed for his neode
He clepede to þere leuedi heo wes him on heorten leof
mid milden his worden he ȝirnde hire mihten
Ofte he custe þat weofed mid wnsume lates
he halde þa milc in þat fur mid milden his worden
Leafdi Diana leoue Diana heȝe Diana help me to neode
Wise me and wite me þurh þine wihtful craft
whuder ich mæi liþan and ledan mine leoden
to ane wnsume londe þer ich mihte wunien
 and ȝif ich þat lond mai biȝeten and mi folc hit þurhgengen
makian ich wlle on þine nome mæren ane stowe
 and ich þe wulle huren mid wrhscipe hæȝan
Þus spec Brutus
Seoþþen he nam þe hude þa wæs of þare hinde
Biforen þan wefede he heo spradde swlc he leie on bedde
He cnelede þarufenan and seoþþen he adun læi
Swa he gon slomnen and þeræfter to slepen
Þa þuhte him on his swefne þar he on slepe læi 
þat his lauedi Diana hine leofliche biheolde
mid wnsume leahtren wel heo him bihihte
 and hendiliche hire hond on his heued leide
 and þus him to seide þer he on slepe lai
Biȝende France i þet west þu scalt finden a wunsum lond
þat lond is biurnan mid þære sæ þaron þu scalt wrþan sæl
Þar is fuȝel þar is fisc þer wuniaþ feire deor
þar is wode þar is water þar is wilderne muchel
þet lond is swiþe wunsum weallen þer beoþ feire
wuniaþ in þon londe eotantes swiþe stronge
Albion hatte þat lond ah leode ne beoþ þar nane
Þerto þu scalt teman and ane neowe Troye þar makian
þer scal of þine cunne kinebearn arisen
 and scal þin mære kun wælden þas londes
ȝeond þa weorld beon ihæȝed and þu beo hæl and isund
Þæ awoc Brutus wel wes him on life
He þoute of his swefne and hou þe læfdi him sæide
mid muchelere lufe he seide hit his leoden
hu him imette and þa læfdi hine igrette
He þonkede hire ȝeorne mid liþfulle worden
he biheite hire biheste and he hit wel laste
þat to hire he wolde teman and wrchen hire ane temple
 and on licnesse of ræde golde whenne he come to londe
 and æ to his liue hire willen idriȝen
At hire heo nomen læue and to scipe liþden
Heo hefden wind heo hefden water þe heom wel ferede
þritti dawes and þritti niht heo ferden efer forþriht
Bifore Affrike heo ferden forþ and eeuer heo drowen west and norþ
ouer þen lac of Siluius and ouer þen lac of Philisteus
bi Ruscikadan heo nomen þa sæ and bi þe montaine of Azare
In þære sæ heo funden vtlawen þa kenneste þa weoren o þon dawen
fifti scipen fulle þer weore feondes to feole
Wiþ Bruten heo fuhten and fealden of his monnen
ah Brutus hefde þa ouere hond þa fæie he sloh þe quike he bond
þar biwon Brutus feole kunnan wunnan
muchel garsum and mete his monscipe wes þa mære
Nefde Brutus nenne swa wreche man þat gold and pal ne dude him on
Þeonene he ferden forþ wel feole dawen ȝong
ouer Maluan æne flum suiþe long i Mauritane heo comen a lond
Heo liþden ȝeond þat ilke lond and þa leoden heo slowen 
þene drinc and þene mete þe heo þar funden
to heora scipe heo hit fusden feirest þat heom þohte
heo nomen of þan londe al þat heo wolden
Þa ferden heo forþ heora færþ wes on sæle
muchel ahte heo hæfden biwunnen Þa comen heo to þan bunnen
þa Hercules makede mid muchelen his strengþe
þat weoren postes longe of marmon stane stronge
Þat taken makede Hærcules þat lond þe þerabuten wes
swiþe brod and swiþe long al hit stod an his hond
Þer heo funden þe merminnen þat beoþ deor of muchele ginnen
wifmen hit þunchet fuliwis bineoþe þon gurdle hit þuncheþ fisc
Þeos habbeþ swa murie song ne beo þa dai na swa long
ne biþ na man weri heora songes to heræn
Hit is half mon and half fisc hit hafþ þes wurse taken fuliwis
for his werkes beoþ swa swete þat feolan men heo ne maȝen forleten
Brutus iherde siggen þurh his sæmonnen
of þan ufele ginnen þe cuþen þa mereminnen
He hihte hondlien kablen teon seiles to toppa
leten laden þene wind liþen mid þan uþen
Þa mereminnen heom to svommen on alchare sidan
swiþa heo heom lætten mid luþere heora craften
Neþelas Brutus atbræc al buten burstan
 and ferde riht on his wei his scipen runden swiþe
A steoresman ham talde wilspel þat he Spaine isæih
Heo drowen toward hauene haleþes weoren bliþe
To þan londe heo ferden þer heo leof folc funden
fouwer þrum ferden þer weoren feola þusend
gode knihtes þa gode weoren to fihten
Þeos weoren heora sibbemen hit wes þa beth mid heom
Þeos feower ferden from Troye weoren iflemed
Atenor heom ledde þe wes leode ælder
 and he mid þan folke fleh ut of Troye
þa Grickes hit biwnnan mid heora wælslahte
Corineus wes heora duc seþþen Atenor was dead
Corineus wes a strong mon and he heuede muchele ban
he wes swa kene he wes swa strong swilc hit weore an eotand
Þa tiþind com to Corineum þat Brutus wes þider icomen
wel wes him on liue nes he neuer ær swa bliþe 
Heo comen togadere and ofte heo custen
Brutus him seide tiþinde þat an lond he ferde sechinde
þer he mihte þurhwunian mid his wnfolke
Corineus him answerede and ich þe wulle mid fare
mid mine drihtfolke and habben dale mid þe
 and halden þe for herre and here þe for lauerd
Þis feoreward was imaked heo ferden tosomne
Heo ferden from Spaine riht toward Brutaine
Armoriche heihte þat lond þer Brutaines noma nu on stond
Peytou heo letten on riht hond swa heo comen a þet lond
in are swiþe feire æ þer Læire falleþ i þa sæ
Seoue niht and enne dæi Brutus i þare hauene læi
 and he sende ȝeond þat lond and scawede þa leoden
Goffar þan king of Peyters nes hit noht iqueme
þat he iseh swlche sonden faren ȝeond his londe
Þe king heihte his wise men þe wel cuþen a speche
þat heo to þare sæ ferden þar þa ferde læi
 and iwusten at þon cnihten wet heo þer sohten
wheþer heo walden hælden griþ and greten þes londes king
þe heo wolden mid wiþere þan kinge wiþstonden
Numbert hehte þe aldermon þe sculde þas ernde don
Corineus wes ifaren to wode and draf þer þa wilde deor
mid hornen and mid hunden and mid fif hundred cnihten
Imetten heo faren Numbert þes kinges sonde of þat eard
Numbert heom to clepede mid ludere stefne
Whonene beo ȝe cnihtes Ȝe fareþ mid unrihte
Ȝe huntieþ i þes kinges friþe þerfore ȝe sculen beon fæie
Ȝe doþ þan kinge muchel scome þerfore ȝe sculen han grome
Forboden he haueþ his deorfriþ þerfore ȝe sculen liggen stif
Corineus iwerþ him wroþ and wende him toȝeines
 and saide þas ilke word mid muchelure wreþþe
Cniht þu ært muchel sot þat þu swa motest
Ȝif þe king hit haueþ forboden ne scal him neuer beo þa bet
ne nawit for his forbode nulle ich hit bileuen
to nimen his heortes and his hindes and al þa deor þat ich finde
Þa iwreþþede Numbert þa kinges stiward of þat eard
he leadde an his honde enne bowe stronge
 and he þene streng up braid balu com on ueste 
On he sette ane fla and he feondliche droh
 and þa fla lette gliden bi Corineus siden
Corineus bleinte and þene scute biberh
 and towardes Numbert he leop swilc hit an leon weora
 and þene bowe igreap mid muchele strengþe
He smot Numbert mid þon bowe þat his hæfdbon tobrec
þat his blod and his brain ba weoren todascte
Fluȝen his iferen feondliche swiþe
to þon kinge Goffar and saiden hine tiþende sære
þet islawen wes Numbert þe wes his awene stiward
Þe king wes swiþe særi and seorhful on mode
 and sende his sonde ȝeond his kinelonde
gaderede his ferde þer weoren men fæie
Þa ferde wes isumned and heo forþ fusden
toward sele Brutun þer he bi sæ wonede
Brutus wes swiþe war for wisdome him fulede
haures he sende to hirede þes kinges
to witen of his farcost wher he wolde feihten
Þa hawres ferden and sone aȝein comen
 and comen to heora læuarda þer he lai bi hauene
 and þeos word him seiden al swa hit soþ iwarþ
Hal beo þu Brutus Þu ert þe hexste of us
Nu hafþ Goffar þe king igadered his ferde
muchel ferd and riche and heȝe word he spekeþ
þat alle heo wullet quellen quic þat heo findeþ
 and þa scipen todraȝen and þa wif drenchen
Nulleþ heo leaue nenne of ous aliue
Brutus nom al his ȝunge folc and hem to scipe fusede
 and alle his æhte his folc bitahte
 and to heom seide Brutus þe sele
Ȝe beoþ mine leofe men Hercniaþ mine lare
Ne cume ȝe neauer wiþvten scipes bord ær ich ou sende sutelword
wheþer ich maȝe þe ufere hond habben of þan kinge
Brutus nom his cnihtes and iwende forþrihtes
to þon ilke weie þer him iwised wes
þer þe king walde forþ mid muchelere his ferde
Togadere heo comen hardliche heo onsloȝen
þer wes swiþe strong feht feollen þe feie
þer wes moni steap mon mid stele toswngen 
Longe a dai leste þat feht þer feol moni god cniht
Corineus com quecchen and to himseolfe queþ
Awæi Corineus Nere þu icoren kempa
Cuþ nu þine strengþa and þina stepa main
 and þisse Peytisce folc fal to þe grunde
Corineus heom rasde to swa þe rimie wulf
þane he wule on scheapen scaþewerc wrchen
Breid he mid swiþeren hond a sweord muchel and swiþe strong
al þat he þermid hitte al hit adun healde
Neora þa bearn nea swa strong þah he hefde brunie on
ȝif he hine mid sweorde atran nea ras he neuermare
Þa he hefde twa hundred mid sweorde tohewen
þa brac þat sweord in his hond riht be þere hilte
Þa wes wroþ Corineus and þas word cleopede
Wa wrþe auer þene smiþ þa þe mid honden smeoþþede
Corineus abuten biheold for þe bearn was abolȝen
 and igrap of onnes monnes honde ana wiæx swiþe stronge
al þat he neh com þermid he hit aquelde
Þe king sette to fleonne and al þa ferde eafter
 and Corineus heom eafter com kenliche swiþe
 and heom to clepede þe unimete kempa
Goffar mid þire ferde wi wolt þu fleam makian
Ne miht þu nawiht so fleon ȝif þu us wlt heonne fleman
þu most swiþer fehten er we heonne iwenden
Ne ganninde ne ridinde ne durste him nan abiden
Þe king hefde enne þein swiþe heard he was ihaten Suard
he biheold Corineum þe heom after com
Suard hefde to iferen þreo hundred ridearen
he wende onȝean sone and he ohtliche feaht
Nes hit noht longe þat Suard mihte stonde
for Corineus him geinde to mid his guþstrencþe
he gurde Suard on þat hæfd þat he grund sohte
 and he hine forsmat amidden a twa riht bi þon ribben
Nes þer nan swa stæþeli þat lengore mihte stonden
Corineus heom tobrutte ban and heora ribbes
 and ȝeond þat lond he heom todraf moni þusend þar abad
Þat folc þat flei Corineum þat com to Brutun
 and alle heo slowen þat heo neih comen
Þe king Goffar iseih his burst and unæþe himseolf atbreac 
he fleih ut of his londe and bilæfde his leode
Into France he ferde þer he freond funde
to þon kaisere and to his tueolf iferen
and tolde heom of þan balwe þe Brutus him hefde idon
Inne Franse weren italde twelfe iferan
þa Freinsce heo cleopeden dusze pers þa weren drihtliche men
kinges heo weoren icleopede þat heo ofte cuþden
Heo bihæihten Goffaren þen kinge þat heo hine wreken wolden
wreken hine of his unwines þat him þe eþere weorra
Heo senden ȝeond al France and buden heora ferda
fulle seouen nihte heo somenede cnihtes
 and Brutus ladde his ferde in Armorichen earde
 and he wes swiþe bliþe for his muchele biȝate
Ȝeond þat lond he gon ernen and þa tunes forbearnen
 and herȝede þat lond and tæh hit to his aȝre hond
Al þat lond he wiste and al he hit awalde
Swa he ferde mid his here þat he on ænne hul bicom
He wes feir and heih and he hine swiþe biheold
He nom ræd æt his monnen þat he wolde þar castel makian
Þa þe castel vp stod he wes strong and swiþe god
Nes hit buten lutel wile þat Goffar king com him liþen
mid vnimete ferde of Frenchisce folke
 and of alle þon londen þa leȝen into France
Þa Goffar þe king þene castel kennede
swa swiþe wa him was þat al his wit he forlæs
Swiþe he fusde þiderward kene his ferde
heo todælden heom atweolfa and tuȝen on alchere halue
 and þa Troynisce men heom comen aȝein
 and anan leiden to þan grunden of þane Freinsce þreo þusende
Þa Freinsce weoren isturmede and noþelas heo stal makeden
 and heo bi niþinges beard driuen heom onȝeinwærd
Brutun and his kempan heo driuen into þan castle
 and in þera ilke uore heo fælden of his iueren
 and æl dai heo ræmden and resden to þan castle
þat com to þere nihte þat lengre heo ne mihten
I þon castle wes muchel dred a þa midniht heo nomen read
þat heo wolden Corineum to þon wode senden
mid alle þon folke þat he hefde on his ferde
 and ferden vt swa stille swa heo stelen wolden
into ane þicke wode þa þer on uest wes 
Brutus wes i þon castle and hine wel wuste
Amarwen þo hit dawede and dai com to folke
Brutus wes onbolȝen swa biþ þa wilde bær
wenne hundes hine bistondeþ i þon wodelonde
Brutus hehte his beornes don on heora burnan
 and heora wæpne gode for heo to feht sculden
Vp heo duden heora castles ȝæten and cofliche vt wenden
fusden to þan Freinscan and heo hem toȝan fengen
Þær wes feiht swiþe strong on alche halue hit wes stor
þer wes monies kunnes folc and moni cniht feie
Þer hefde Brutus enne mæi haihte Turnus
swa wod he was to fehte þat he feie iwerþ
He feolde þa Frensca on feole kunne wisen
mid his aȝene honden he falde monie hundred
ah he ferde to feor ut from his iueren
 and heo him to liþden on elchere siden
mid wepnen hine wundeden and seoþþen hine slowen
Brutus hine funde dead and into þane castle dude
 and þerinne biburiȝede bi ane stan walle
Þuru þan ilka Turnus Turs wes ihaten
Turuine al þat lond þurh Turnus deaþe
Brutus ferde ut and fusde to fihte
wreken he wolde his teonen and Turnus his wine leoue
Togadere heo comen and grundliche onslowen
þer wes bil ibeat þer wes balu muchel
 and feht unimete fæie þer feollen
Þat feht wes wnder strong þa Corineus of wode com
mid michelene ferde Brutun to fulste
Brutus wes on ane half Corineus an oþer
Heo letten togliden gares swiþe scarpe
heo qualden þa Frensce alle þa heo funden
þus heo westen þat lond and slowen þa leoden
Nes næuer þa mon iboren ne swa wis mon icoren
þe cuþe i þon daȝe tellen of þan deade
hu monie þusende þer weoren ileid to grunde
Þa bleou Brutus and bonnede his ferde
 and speken togadere of feole wisdomes
 and funden on ræde þat heo faren wolden
Heo letten lude clepian and cuþen ȝeond þat ferde
þat Brutus þe sele to þare sæ wolde 
Swa heo ferden to heora scipa mid allen heora uenge
 and mid seoluere and mid golde þa wes Goffares kinges
 and þere Freinsce monnen þe i þon feht forworþen
Heo ferden ut of hauene þa heleþes weren bliþe
wind stod on willen þloȝede þe wilde fisc
þet water wes swiþe god gumen weoren bliþe
Liþden þa leoden þat heo on londe comen
æt Dertemuþe i Totenes wel wes Brutus þes
Þa scipen biten on þat sond and al þat folc eode an lond
Þa hefde Brutus þa ȝeue þat Diana him biheihte
i Logice þan eitlonde þer heo weoren atstonden
Muchel wes þa murþe þe þat folc makode
 and heo Godd þonkeden mid þeufulle worden
þat heo heora wildaȝes wælden weoren
Heo funden i þon londe twenti eotandes stronge
Heora nomen ne herdi neuer tellen a leoda ne a spella
boten þes anes name þa heore alre lauerd wes
Geomagog ihaten þat was þe heihste
Godes wiþersaka þe Wrse hine luuede
Brutus and his gode folc underȝeten þeos feondes
 and heora stelane flon fusden to þon feonden
Þa flan heom weoren laþe and heo liþden to þon munten
 and i þon wilderne an hudlese wuneden
Hit ilomp on ane daȝe þat Brutus and his duȝeþe
makeden halinesse mid wrscipen heȝen
mid mete and mid drinchen and mid murie gleodreme
mid seoluer and mid golde þe elche bar an honde
mid horsen and mid scruden blisse wes on hirede
wes al þat folc swa bliþe swa heo neoren nauer er on liue
Þa comen þære twenti teon of þan munten
eotendes longe muchele and stronge
Heo tuȝen alle togadere treon swiþe muchele,
heo leopen to Brutus folke þer heo hurtes duden
In are lutle stunde heo slowen fif hundred
mid stocken and mid stanen stalfeht heo makeden
 and þa Troynisce men mid strengþe wenden aȝein
heo letten gliden heora flan and þa eotendes fluȝen
 and heo letten heom to gæres liþen
Þa heo best wende to fleonne þa weoren heo faie 
Þa niȝentene heo slowen Geomagog heo nomen
 and he quic wes ibroht biforen Brutone
Brutus hine lette witen wel mid þan beste
for to leten fondien of his main stronge
to wreastlene biforen Brutus Geomagog and Corineus
Brutus hit demdæ uppen ære dune
vppen þære sæcliua þat folc com tosome
Forþ com Corineus and fusde hine sulfne
 and þe eotend alswa þat alle hit biheolden
Þer wes moni wepmon þer wes moni wifmon
þer wes muchel folc at þere wrastlinge
Heo ȝeokeden heora earmes and ȝarweden heomseoluan
breoste wiþ breoste banes þer crakeden
Heo scuten heora sconken þa scalkas weoren stronge
Heo hurten heora hafden hæleþes biheolden
Ofte heo luten adun alse heo wolden liggen
ofte heo up lupan alse heo fleon wolden
laþliche læches heo leiteden mid eȝan
Al was heora gristbatinge al swa wilde bares eȝe
Whil heo weoren blake and ladliche iburste
whil heo weoren ræde and hehliche wenden
heora eiþer wilnada oþer to wælden
mid wiȝeleden mid wrenchen mid wunderliche strengþen
Geomagog hine biþouhte and þudde Corineum
frommard his breoste and breid eft onȝein
brac him bi þon rugge feower of his ribben
vfele he hine mærde ah nawiht he hit ne mende
Ful lutel þer wæs wone þat Corineus nas ouercome
Neoþelas he hine biþoute wat he don mahte
Nom him heorte to and streahte his ærmes
 and breid Geomagog þat him þe rug forberst
igrap hine bi þon gurdle and him grimliche heaf
Wes þa clude swiþe heh þer heo acliue fuhten
Corineus hine fælde and hine fusde mid mæine
aduneward þa clude þat his ban tocluuen
þat al þe feond tobarst ær he to folde come
 and þus þe hæȝe scaþe ferde to helle
Nu and æuermare haueþ þat clif þare
nome on ælche leode þat þat weos Geomagoges lupe
 and mid swilce ræde þas eotentes weoren deade
Nu wes al þis lond iahned a Brutus hond 
Þa hæfde þa Troinisce men ouercomen heora teonen
þa weoren heo bliþe on heora breostþonke
þa makeden heo hus and hæleþes sikere
Heo makeden tunes heo tileden on eorþen
cornes heo seowen medewen heo meowen
al heo tileden ase heo to þohten
for al hit wes heora aȝen þat heo ouer seȝen
Þis lond was ihaten Albion þa Brutus cum heron
þa nolde Brutus namare þat hit swa ihaten weore
ah scupte him nome æfter himseluan
He wes ihaten Brutus þis lond he clepede Brutaine
 and þa Troinisce men þa temden hine to hærre
æfter Brutone Brutuns heom cleopede
 and ȝed þe nome læsteþ and a summe stude cleouieþ faste
Brutus ȝef Corineum þe wes his kempa deora
ana dala of his londa and sette hit him an honda
Þe lauerd hehte Corineus and þat lond Corinee
Seoþþen þurh þa leoden þe i þon londa weoren
heo clepeden hit Cornwaile þurh heora sotliche cure
Heora aȝene speke Troinisce and seoþþen heo hit cleopeden Brutunisc
ah Englisce men hit habbeþ awend seoþþen Gurmund com in þis lond
Gurmund draf out þe Brutuns and his folc wes ihaten Sexuns
of ane ende of Alemaine Angles wes ihaten
of Angles comen Englisce men and Englelond heo hit clepeden
Þa Englisce ouercomen þe Brutuns and brouhten heom þer neoþere
þat neofer seoþþen heo ne arisen ne her ræden funden
Brutaine hefde Brutus and Cornwaile Corineus
Brutus nom alle his freond þe comen in his ferde
neh him he heom lænde for heo him leofe weoren
Corineus him cleopede to alle his icorene
alle he heom lænde þer heom wes alre leofest
Weox þet folk and wel iþaih for ælc hefde his iwillen
Inne lut ȝeren firste wes þat folc swa muchel
þat þer nas nan ende of folke swiþe hende
Brutus hine biþohte and þis folc biheold
biheold he þa muntes feire and muchele
biheold he þa medewan þat weoren swiþe mære 
biheold he þa wateres and þa wilde deor
biheold he þa fisches biheold he þa fuȝeles
biheold he þa leswa and þene leofliche wode
biheold he þene wode hu he bleou biheold he þat corn hu hit greu
al he iseih on leoden þat him leof was on heorten
Þa biþohte he on Troyȝen þer his cun teone þoleden
and he liþde ȝeond þis lond and scæwede þea leoden
He funde wunsum ane stude vppen ane watere
þær he gon aræren riche ane burhe
mid bouren and mid hallen mid hæȝe stan walle
Þa þe burh wes imaked þa wes he swiþe mare
þa burh wes swiþe wel idon and he hire sette name on
he ȝef hire to hire tirfulne name Troye þe Newe
to munien his ikunde whone he icomen weore
Soþþen þa leodene longe þerafter
leiden adun þene noma and Trinouant heo nemneden
Binnen feola wintre hit iwerþ seoþþen
þat aræs of Brutus kunne þat was an heh king
Lud wes ihaten þas burh he luuede swiþe
Þe king i þere burh wonede swiþe feola wintre
he lette heo lude clepian ȝond his leodfolke
hehte heo nemnen Kaerlud æfter þone kinge
Seoþþen com oþer tir and neowe tidinde
þat men heo clepeden Lundin ouer al þas leode
Seoþþen comen Englisce men and cleopeden heo Lundene
Seþþen comen þa Frensca þa mid fehte heo biwonnen
mid heora leodþeawe and Lundres heo hehten
Þus is þas burh iuaren seþþen heo ærest wes areræd
þus is þis eitlond igon from honde to hond
þet alle þa burhȝes þe Brutus iwrohte
 and heora noma gode þa on Brutus dæi stode
beoþ swiþe afelled þurh warf of þon folke
Þa Brutus hefde imaked þa hehȝe burh þa Neowe Troie was ihaten
 and he lette fusen þarto muchel of his folke
He heom bitahte þa burh and iȝearwed mid þan beste
 and he heom onleide þat weoren lawen gode
He hehte þat luue scolde liþen heom bitweonen
ælc halden oþren riht ba bi daie and bi nith 
 and weaswa nolde he sculde beon iwite
 and swa vfele he mihte don þat he sculde beon ihon
For swulchen eiȝe gode heo hefden muchele drede
 and bicomen rihtwise men and rædes heo luueden
Hæfde Brutus þis lond fower and twenti winter on his hond
 and of Ignogen his quene he hefde þreo sunen scene
Þa heora fader wes dead alle heo nomen enne read
 and hine biburien in Newe Troye þere burhȝe
þat heora fader hefde imaked mid muchelure blisse
Seþþen þa þreo broþeren hi togadere comen
æl mid seahte and al mid luue þas leode todælden
Þe ældeste broþer Locrin wes ihaten
þe wes þe wiseste þe wes þe warreste
þe wes þe strengeste stif he wes on þonke
He hæfde to dæle þat suþ lond þat æfter him Locres wes icleped
 and Cambert hehte þe oþer þat wes þe midleste broþer
him þat lond to dale com þat Cambrie wes ihaten
þat is þat wilde lond þat Welsce men luuieþ
Seþþen hit is icleped Wales for þere quen Galoes
 and for þan duke Gualun Wælsce men me heom hateþ
Þe þridde broþer hehte Albanac seoþþen Humber hine biswac
Albanac nom his lond i þon norþ ende
þat nu ure leodene Scotlond clepiaþ
ah Albanac on his daȝe Albanie hit clepede
Locrines mær eode suþ and east forþ Albanac hefde al þat norþ
Camber hefde al himsulf bi westen Sæuarne
Þo þa þre breþeren hefden þis lond þa luueden heom þeos leoden
mid sibben and mid sahten seouentene winter
Æfter seouentene ȝere sone þeræfter
cum liþen to londe þat wes an leodisc king
Humber was ihaten king of Hunuze
vuele weoren his þewes his þeines weoren kene
He hefde moni lond awest and leodene biswikene
 and moni hundred eitlonde þa weoren bi sæstronde
mestendal alle heonne to Alamaine
Humber king and al his fleote and his muchele scipferde
comen on Albanackes londe and fuhten wiþ his leodene
mid fure and mid here mid feole kunne hærme 
Albanac him fusde to mid muclan his ferde
 and heo togadere comen kempen þer feollen
Al Albanakes folc folden iseohten
buten whilc þat þer atwond þurh wode burȝe
 and þer was Albanac himseolf islawen in þon fehte
 and swlcne hærm in þon londe dude Humber þe stronge
Þat folc þe on þan fehte atwond fluȝen of þan londe
into Brutlonde to Locrine þon stronge
Heo seiden him to soþe sorhfulle spelles
þat dead wes his broþer Albanac and hu Humber hine biswac
Togædere comen mid soþe þat weoren þa tweiene broþeren
Locrin and Camber and al heora leoden
mid alle þon kniten þe heo biȝeten mihten
Heo ferden toward Humber mid hæȝere strengþe
 and Humber wes swa swiþe wod for al þat lond on him stod
he ferde ouer Scotte water mid alle his wælkempan
 and mid bisie ifihte Brutlond heo wolden iwinnen
Locrin and Camber comen heom toȝeines
heo stureden heora wepnan wane wes on folke
Þer Humber ferde to baluæ and Bruttus weoren bliþe
Al his folc he losede þer þurh Locrin and Camber
 and himseolf mid wæne ferde into ane watere
Þerinne he adronc and mid him muchel folc
For Humber kinges deaþe Humbre was ihaten
Humber wiþ swiþe mucle an here in Alemaine hefde iherȝed
 and hefde þat lond swiþe awest and þat folc swiþe awemmed
He nom of þan monkunne þreo swiþe feire mæidene
Þeo an wes ihaten Astrild anes hahȝes kinges dohter
þa alre feireste wifmon þe þa wunede on folke
Þas mæidenes weoran i þan scipen mid Humbres monnen
þe wuste Humberes fæi þe whilen he wende to fehten
Þa Humber was dead in Humbre adrunken
Locrin and Camber to þon scipen comen
for to habben al þa æhte þe Humber king aute
Imong þon scipmonnen i funden þa þreo maidenes
Locrin iseh þer Æstrild and he heo leofliche biheold
 and he heo mid armen inom eþ him wes on heorten
 and he hire to seide Sel þe scal iwurþen
wifmon þu eart hende and ic þe wlle habben 
mid wurþscipen hæȝe to richen are quene
þa while þe ic libbe oþer nulle ic habben
for þe ic am swa bliþe swa næs I næuer ær on liue
Þa ȝet leouede Corineus þe in Cornwaile wes dux
nefde he bute æne dohter ah heo wes him swiþe deore
Locrin him hefde on foreward habben þat he heo wolde
 and he heo hæfde i hondfæst atforen his hiredmonnen
ah for Æstrilde luue he heo wolde bilæuen
Þis iherde Corineus þe wes in Cornwaile dux
þet his leoue dohter wes Locrin atlaþed
Corineus wes uneþe and wa on his mode
He ferde to þisse londe þat he com to Locrine
He lædde on his exle ane muchele wieax
He stod biforen Locrine and laþelich him lokede on
 and þas word him iqueþ Corineus þe kempa
Seie me Locrin saie me læþe mon
saie me þu ebare sot seorwe þe beoþ ȝeueþe
ne scal þe nan man scilden wiþ scondliche deaþe
Þu hauest mine dohter þat is mi bearn deore
 and me seolfan iscend þerfore þu scalt scrinkin
Ic liþde mid þine fader and ledde his ferde
moni swinc moni swæt monine seorhfulne pleiȝe
moni grimne reas moni greatne dunt
moni ane wnde moni wnderlich feht
þolede ich on folde biforen Brutone
þe wes mi deore wine mi drihliche lauerd
Þerfore þu scalt beon feie for nes he neuer þi fader
for ȝif þu were Brutus sune ne deodest þu me nane sceome
For his luue moni eotend ic leide dead a þene grund
an þu mi muchele swinc mid sare forȝeldest
bileafest feier and sceone mine dohter Guendoleine
for alþeodisc meiden Æstrild ihate
Þu nast of whulche londe heo com heder liþen
ne whulc king is hire fader ne whulc quen hire moder
Ah þu scalt habben for hire luue þat þe is alre laþest
þat al þu scalt toscæne mid scearpe mire eaxe
Corineus up ahof and his eax adun sloh
and smat in enne muchele stane þer Locrin stod vuenan
Þe stan al tosceande and Locrin atsturte
Alle heo hiȝeden to an elcher halfe 
 and todeleden heom atwa teona wes on hirde
þer wes moni hah word
 and þa alre seleste eoden tosumne
hulden muchel husting þa hehste of þan hirde
þat heo nolden iþolian for alþeodene gold
þat þeos laþþe weore bituxe Corineo and Locrine
Ah we wlleþ ræden and we wlleþ runan
þat weo nimen Wændoleine Locrine to are quene
 and halden alle vre aþes bitwux Corineo and Locrine
 and halden hiredes luue mid soþfasten huiȝe
 and senden Æstrilde vt of þissen londe
 and Locrin þis biluuede for hit wes his leodene read
He nom Guendoleine and hefde heo to wiue
 and he hit seide soþ þeih hit nere
þat he wolde Æstrilde senden vt of londe
Ah ne dude he nawiht swo for swiken he þohte
ah he nom his enne hiredmon þe he wel trowede on
 and hehte hine swiþe stille steolen vt of hirede
 and hehte hine faren to þon tune þe Trinouant wes ihaten
þe wes on vre leoden Lundene ihaten
 and þar an hiȝinge þurhut alle þinges
makian an eorþhus eadi and feier
þe walles of stone þe duren of whales bone
 and þat inne swiþe feire stude from socne þes folkes
 and dude þerinne muchel col and claþes inowe
pælles and purpras and guldene ponewæs
muchel win muchel wex muchel wunsum þing
 and seoþþen forþrihtes wende al bi nihte
 and mid stilliche ginne brohte Æstrild þerinne
Þus dude þes riche mon swa Locrin hine hefde ihaten
for euerulc god mon ah his lauerdes heste to don
Seouen ȝer wes Astrild i þissen eorþhuse
þat neuer ne ferde heo wiþuten dore ne na mon heo þer nuste
buten þe king Locrin and his iueren mid him
Þonne he to Trinouant wende þenne seide he to Wendoleine
þat he wolde beon seoueniht þære and his godd hure
inne diȝelnesse and elles he ne durste
þat ei mon wuste whet he þer sohte
Guendoleine him ilefede luþere weren his craftes
Þus ferde Locrin þe wilde þat Astrild wes mid childe
 and Guendoleine alswa mid childe heo weren ba twa 
Ane dohter hefde Æstrild inne þon eorþhuse
þe king heo lette fulwen æfter þon lawen þe stoden a þon ilke dawen
heo wes ihaten Abren nes feirure child nan
 and Guendoleine hefde enne sune an heorte hire wes þa bet
Madan he was ihaten heh sune þes kinges
Þis child weox and wel iþei and al folk hit wes leof
Þa he cuþe gan and speken wiþ folke
þe king Locrin hine nom his feire sune Madan
 and to Corinee hine sende into his londe
þat he hine sculde wel iteon and tuhlen him teachen
 and swa he dude mid mæine þa while þe he mihte
Þa com þe time gliden þa ælc monne abideþ
þat Corineus þe stronge makede his liues ende
Þet iherde þe king hit wes him swiþe queme
Þa he wuste to soþe þat Corineus was dead
he nom of his hirde tweolf hende men
 and Guendoleine he sende into hire fader londe
into Cornwaile into hire cuþþe
Þa wæs Guendoleine at hame and hire sune Madan
 and swiþe heo hit mænde to alle monnen
þe hire fader wolde þe while he wes on liue
Heo gæderede tosumne alle hire sibbe freond
 and alle þa knites þe heo biȝeten mihte
 and alle þat cuþe folk þat hire freond weoren
 and alle þa vncuþe to hire comen
of wel feola londe for seoluere and for golde
 and heo rumliche hit ȝef gode þon kempan
 and bæd heom for heora wurþscipe wreken hire teonan
Hæfde Locrin þe king inomen to him Æstrild
heo wes him iqueme and he heo hæfde to quene
Vnder þissere blisse þer comen muchele burstes
Me cudde Locrine þe wes þisse leodene king
þat Guendoleine mid ferde fusde to þisse londe
to wreken hire teona of þon kinge and of þer quene
Þe king mid his folke fusde hire toȝeines
 and heo togadere comen vppen ane watere
þat water hatte Stoure þat feiht was swiþe sturne
inne Deorsete Locrin deaþ þolede
on arwe him com to heorte þat he adun halde
þer he wes feie and muchel of his ferde 
 and þa quike men atflowen and muchel fleam makeden
Guendoleine hæfde þa vfere hond and iahnede hire al þis lond
 and heo ferde to þan castle þer Æstrild wes inne
heo nom Æstrild and Abren and lette heom ibinden
 and lette heom worpen in ane deope watere
þer heo adronken and þer heo deaþ þoleden
Þa wes Guendoleine leodene læfdi
Þa hehte heo ane heste mid haiȝere witte
þat me sculde þat ilke water þer Abren wes adrunken
clepian hit Auren for þane mæidene Abren
 and for Locrines lufe þe wes hire kinelouerd
þe streonede Abren vppen Astrild
Þa hefde heo isclawen þene king and þa neowe quene and heora child
 and Auren hatte ȝet þas æ at Cristeschirche heo falleþ i þare sæ
Guendoleine wes swiþe strong for al Brutenne wes on hire hond
 and heo was swa swiþe wel biþouht þat ælche monne heo dude riht
Ælch mon mihte faren ȝend hire lond þaih he bere ræd gold
Ten ȝer heo wes mid Locrine often heo hæfde seorwe and pine
Fiftene ȝer and niȝen dawæs seoþþen Locrin wes dead
al Brutaine heo wuste wel mid þon beste
inne griþe and in friþe wun wes on folke
Seoþþen heo ȝef Madan an hond al his fader kinelond
To Cornwaile he ferde aȝein þe hire fader ahte
 and þer heo wonede in þon londe þa leoden weoren þe bliþre
Madan hire sune nom a wif þe wes swiþe hende
Bi hire he hæfde twein sunen ah beine heo weoren unseli
Menbriz haihte þe aldre Malin þe ȝungre
Ah fourti wintre heore fader Madan mid mensca heold his riche
 and þa his liues ende com he wende swiþe wel to don
his tuæin sunan he sette on hond al his riche kinelond
Ah þa heora fader wes dæd þe sunen duden vuelne ræd
Bitweonen heom aræs wale and win wiþer heo weoren beien
sleȝht and muchel seorwa al for heora uniselþe
Ah Menbriz dude vnwreste he wes swike mid þan meste
wiþ Malin his broþer he nom griþ and bihahte to halden friþ
 and swa he nom enne dai þat come heore drihtliche folc
to makian saht and some bituxen him and his broþer
A þon daie þat wes iset þa comen heo tosumne
Membriz hefde inomen þat griþ ah sone he makede unfriþ 
he dude þer serwe inoh for þer he his broþer ofsloh
 and þus he iwon al þis lond þat hit stod on his awene hond
Membriz hatede al his cun for non nes him iqueme
þa riche he makede wrecchas þa hæne hine awarieden
Ȝif þar was swa hah mon þat he ne durste fordon
mid attere he hine adrengte þat he sone dæd wes
A wif he nom swiþe hende enne sune on hire he streonede
Ebrauc he wes icleped ȝeond al he wes cuþ
Menbriz dude an vuel weorc and him ec þa wrse ilomp
vuel þing him wes iqueme he forheowede al his quene
His hiredmen he nom to bedde and wifmen he al bilafde
Twenti ȝer he heold þis lond þa leoden al to hærme
 and seoþþen him a time com mid teonen he wes ifunden
þat he to wode wende to wundre himseoluan
to huntien after deoren werfore he deþ þolede
In þon wode he funde feier ane hinde
þa hunten wenden æfter mid muchelen heora lude
Swa swiþe heo liþþeden forþ þat þe king heom forleas
þat nefde he næfer enne of alle his monnen
He bicom in a bæch þer he bale funde
vppen ane weorede of wlfan awedde
Heo him to lupen on alchere halue
 and toluken þene king and his leomen todrowen
 and his hors alswa þat deade heo weoren bo twa
 and þus ferde Membriz þe his broþer biswac Malin
Enne sune he hafde bi seoluan his quene
þe was ihaten Ebrauc æþelest alre kingen
þe æuer sculde halden lond oþer biwiten leode
Al his cun he wurþede richen and wrecchen
þa richen he lette beon stille þa wrecchen hefden heore wille
þat lond heo lette tilien him tuwen hiredmen to
blisse wes on londe a feole kunne þinge
Heo heold swiþe god griþ ne breac na man his friþ
Cnihtes he hæfde gode stronge and wode
heo wilneden after worre for heom wes heora Drihten wroþ
Þe king hit wel wuste þeh he hit suggen ne durste
He lætte bi sæflode ȝearkien scipen gode
vmben ane stunde þa scipen ȝaru weoren
 and he dude þerinne his drihtliche cnites
 and sende heom into France mid muchelere ferde 
 and heo herȝeden France and feor þer biȝeonden
 and alle þa londes þa þerto leȝen
Muchel wes þa gersume þe heo hæfden inome
 and comen eft hider ham al isund and ihal
Þes wes þe æreste king þe ferde vt to ræuing
þat ouer sæ wende vt of þisse londe
Swiþe longe þerafter wes al þis leodisc folc
vnimete riche of þere ræuinge
Þa com hit to mode Ebrauc þon gode
þat he wolde bulden twa burh stronge
He nom his folc and ferde forþ and droh him rites norþ
a þas half Scotlonde þer he wolde atstonde
Ærest he makede ane burh and Kaer Ebrauc heo clepede
þa oþer on are dune Adud he heo hahte
Þa heo wes icleped Kaer Ebrauc seþþen wes icleped Eborac
Seoþþen comen vncuþe men and Eoverwic heo hahten
 and þa norþerne men nis hit nawiht ȝeare
þurh ane unþewe Ȝeorc heo ihæhten
Þa ferde þe king norþur ma and ane neowe burh makede
vppen Angnetes munte mærliche feier
Maidene Castel he wes icleoped nat ich for wan hit was swa idon
Ebrauc leofede swiþe longe and lond heold mid mensce
Sixti winter he wes king i griþe he heold his kinelond
Ah he hæfde moni wif þe his cun of awachede
he hefde on liue tuenti sunen and alc hefde sundri moder
he wes þritti dohtrenne fader þeo wifmen weoren feire
Of his sunen hercne þa nomen and ich heo þe wulle nemnen
Brutus Uært Escut Margadud Sisiluius Regin Bladud
Moruit Lagon Ebedloan Ricar Spaden Gaul Pardan
Ældad Gangu Kerin Luor Ruc Assarac Buel Hector
Þeos weoren Ebraukes sunen þes aþeles kinges
His dohter nomen hercna nu þa hæȝe weoren iborene
Þa eldeste was ihaten Gloigin Ocidas Ourar Ignogen
Guardid Radan Guendlian Angarad Guenboden Meþelan
Malure Ecub Zangustel Scadud Kambreda Methahel
Gaz Echem Nest Gorgon Wladus Ebræn Blangru Egron
Bedra Aballac Eangnes Andor Scadiald Galoes 
Efter þissere Galoes Wales wes inemned
Galoes wes feirest of alle þan oþren
leouest þone kinge of þan sustren and of þon breoþeren
 and Anoþer wes alre best itowen hire tuhtlen weren gode
Gloigin hehte þa alre elduste þeo wes þurh alle þing þa æþeleste
alle heo weoren wel bihedda
Þe king of Lumbardie Siluius he wes heora nexta cunnesmon
richeliche he nom his sonde and sende to Ebrauke kinge of þisse londe
He bad hine senden him alle his dohtren
 and he heom wolde ȝeuen richen his monnen
swiþe riche cnihten of Troinisce cunne
þa weoren in Lumbardie of heore strund þah stræmes heom todæleden
 and þa wifmen of Lumbardie weoren heom swiþe laþe
for þi þe king sende after þisse maidenen to ȝeuen his riche monnen
swa he dude and þus hit wes wa wes Lumbardisce folc þes
Þa hefde þe king Siluius his wille and Lumbardie he walde
 and al his Troinisce cun tuhten to himseoluan
Summe þa breoþeren Ebraukes sunen comen þider mid heora sustren
Heo biȝeten wepnen heo biȝeten scipen heo biȝeten men þe heom cuþen witen
heo senden ouer al þan ærde to biȝeten muchele ferde
Þa comen þas cnihtes ut of Brutaine ferden of Lumbardie to Alamaigne
Assarac þe com ut of þissen eard his broþren hine cleopeden heora lauerd
Heo færden mid ȝeapscipe and mid wisdome swa longe þat heo to Alamaine comen
Muchele castles heo bigunnen heo slowen heo barnden and þæt lond biwunnen
Ebrauc heora fader heold þis lond sixti winter he wes heore king
He hæfde her his eldeste sune iholden mid himseoluan
his nome wes wel wide cuþ he hehte Brutus Uært Escud
Tueolf ȝer he heold þis kinelond seoþþen his fader hit bilefde
Ænne sune he hefde ihaten Leil he heold þis kinelond after him
fulle fif and twenti ȝer æfter his fader daie
He makede ane heȝe burh feier and hende
to imonien Leil þene king and Kaer Leil heo clepede
In alle þon norþ ende nes nan burh swa hende 
Leil þe king heold wel þis lond and lawen he hafde stronge
ah toward his lifes ende him ilomp wel luþere
þat alle his riche eorles and alle his heȝe beornes
makeden muchel unfriþ and for þon kinge heo nolden holden griþ
Nefden heo of heore kinge buten heora scærninge
 and euerælc wilde mon hefde al his wil to don
Þa iwerþ þe king sec þurh hefeȝere seorwe
 and sone þerafter com þe dai þat þe king dead lai
Þes king hefde enne sune þe wes swiþe god mon
he wes swiþe god knit Ruhhudibras ihaten
Þe cniht nom þæs riche and þene kinedom æke
 and niȝen and þritti winter he heold þæs leoden
æfter leuen his fader þe Leil was ihaten
He sette þis lond he sahtnesse wrohte
he sette stronge lawen he wes sturne þon dusien
he luuede þeo leoden þe his lawen heolden
Æueralcne godne mon he aþelede mid gode
he hehte hælden griþ and friþ vppe leome and vppe lif
He makede ane riche burh and hehte heo Winchestre
swlc werc him þuhte swiþe muri and seoþþen he makede Cantwareburi
 and Cestesburi castel an Waladunes dune
Ne com nauer seoþþen nan swa seolcuþ þing
þat an muchel ærn spec a þon castle þer he set
þet Ruhhudibras þe king himseolf hit iherde
 and alle his cnihtes þe mide him weoren
Þes fuȝel tacnede faiesiþ þes kinges
Ruhhudibras was sone dead wa wes his duhþen
His sune hehte Bladud he wes a swiþe bisi mon
he wes strong and swiþe muchel riche he wes and mæhti
he cuþe þene vuele craft þat he wiþ þene Wurse spæc
 and al þat euer he wolde þe Wurse him talde
Þes ilke king Bladud Baþen iwrohte
þurh swiþe muchele ginne mid ane stæncunne
al swa great swa a beam þe he leide in ane wallestream
Þe ilke makeþ þat water hot and þan folc halwende
He makede an temple onfest þe baþe an ære hæhtnesse nome
þe hire nome wul iheren Minerue heo was ihaten
To hire he hefde loue and læfdi heo hehte 
In þere temple he lette beornen enne blase of fure
þe neuer ne aþeostrede wintres ne sumeres
ah euer me þat fur bette swa þe king haihte
to wrþscipe his læfdi þe leof him wes on heorten
Þus dude Bladud þe king þat him wes wide cuþ
Þa he hefde þus idon þæ þohte he on oþer
He ȝealp þat he wolde fleon on fuȝeles læche
þat al his folc mihte iseon and his fluhtes bihalden
He makede his feþerhome and þaruore he hæfde muchel scome
To Lunden he ferde mid muchelen his folke
his feþerhome he dude him on and he his fluht þer bigon
Mid wiȝeful his fluhte tæih him to þon lufte
he ferde swiþe hehȝe þere weolcne he wes swiþe nih
Þe wind him com on wiþere weoþeleden his fluhtes
brecon þa strenges þe he mid strahte
 and he feol to folde þe king wes feie
vppen are stouwe þe i Lundene stod
Appollones temple þe wes þe tirfulle Feond
þe king feol on þene rof þat he al todraf
Þus wes þas kineriche of heora kinge biræued
Tuenti winter hafde Bladud þas kinelond an hond
æfter his fader Ruhhudibras þe Leil sune þes riche kinges wes
Bladud hafde enne sune Leir wes ihaten
Efter his fader daie he heold þis drihliche lond
somed an his liue sixti winter
He makede ane riche burh þurh radfulle his crafte
 and he heo lette nemnen efter himseoluan
Kaer Leir hehte þe burh leof heo wes þan kinge
þa we an ure leodquide Leirchestre clepiaþ
Ȝeare a þan holde dawen heo wes swiþe aþel burh
 and seoþþen þer seh toward swiþe muchel seorwe
þat heo wes al forfaren þurh þere leodene uæl
Sixti winter hefde Leir þis lond al to welden
Þe king hefde þreo dohtren bi his drihliche quen
nefde he nenne sune þerfore he warþ sari
his manscipe to halden buten þa þreo dohtren
Þa ældeste dohter haihte Gornoille þa oþer Ragau þa þridde Cordoille
Heo wes þa ȝungeste suster a wliten alre vairest
heo wes hire fader al swa leof swa his aȝene lif 
Þa ældede þe king and wakede an aþelan
 and he hine biþohte wet he don mahte
of his kineriche æfter his deie
He seide to himsuluen þat þat vuel wes
Ic wlle mine riche todon allen minen dohtren
 and ȝeuen hem mine kineþeode and twemen mine bearnen
Ac ærst ic wille fondien whulchere beo mi beste freond
and heo scal habbe þat beste del of mine drihlichen lond
Þus þe king þohte and þeræfter he worhte
He clepede Gornoille hes guþfulle dohter
vt of hire bure to hire fader deore
 and þeus spac þe alde king þer he on æþelen seat
Sei me Gornoille soþere worden
swiþe dure þeo eart me hu leof æm ich þe
Hu mochel worȝ leste þu me to walden kineriche
Gornoille was swiþe wær swa beoþ wifmen wel ihwær
 and seide ane lesinge heore fædere þon king
Leofe fæder dure swa bide ich Godes are
swa helpe me Apollin for min ilæfe is al on him
þat leuere þeo ært me æne þane þis world al clane
 and ȝet ic þe wlle speken wit þeou ært leouere þene mi lif
 and þis ich sucge þe to seoþe þu mith me wel ileue
Leir þe king ilefde his doster læisinge
 and þas ænsware ȝef þat waes þe olde king
Ich þe Gornoille seuge leoue dohter dure
god scal beon þi meda for þira gretinge
Ic eam for mire ælde swþe vnbalded
 and þou me leuoste swþe mare þan is on liue
Ich wille mi dirhliche lond a þroe al todalen
þin is þat beste deal þu ært mi dohter deore
 and scalt habben to lauerd min alre beste þein
þeo ich mai uinden in mine kinnelonde
Æfter spac þe olde kinge wit his oþer dohter
Leoue dohter Regau waet seist tu me to ræide
Seie þu bifore mire duȝþen heo dure ich am þe an herten
Þa answærde mid rætfulle worden
Al þat is on liue nis me swa dure 
swa me is þin an lime forþe min ahȝene lif
Ah heo ne seide naþing soþ no more þenne hiire suster
Alle hire lesinge hire uader ilefede
Þa answarede þe king hiis doȝter him icwemde
Þea þridde del of mine londe ich bitake þe an honde
þu scalt nime louerd þer þe is alre leowost
Þa ȝet nolde þe leodking his sothscipe bilæuen
he hehte cumen him biforen his dohter Gordoille
Heo was alre ȝungest of soþe ȝærwitelest
 and þe king heo louede more þanne ba tueie þe oþre
Cordoille iherde þa lasinge þe hire sustren seiden þon kinge
nom hire leaffulne huie þat heo liȝen nolden
hire fader heo wolde suge seoþ were him lef were him laþ
Þeo queþ þe alde king vnrad him fulede
Iheren ich wlle of þe Cordoille
sua þe helpe Appollin hu deore þe beo lif min
Þa answarede Cordoille lude and nowiht stille
mid gomene and mid lehtre to hire fader leue
Þeo art me leof also mi fæder and ich þe also þi dohter
Ich habbe to þe sohfaste loue for we buoþ swiþe isibbe
 and swa ich ibide are ich wille þe suge mare
Al swa muchel þu bist woruh swa þu velden ært
 and al swa muchel swa þu hauest men þe wllet luuien
for sone heo biþ ilaȝed þe mon þe lutel ah
Þus seide þe mæiden Cordoille and seoþþen set swþe stille
Þa iwarþe þe king wærþ for he nes þeo noht iquemed
 and wende on is þonke þat hit weren for vnþeawe
þat he hire weore swa unwourþ þat heo hine nold iwurþi
swa hire twa sustren þe ba somed læsinge speken
Þe king Leir iwerþe swa blac swlch hit a blac cloþ weoren
iwærþ his hude and his heowe for he was suþe ihærmed
mid þere wræþþe he wes isweued þat he feol iswowen
Late þeo he up fusde þat mæiden wes afeared
Þa hit alles up brac hit wes vuel þat he spac
Hærne Cordoille ich þe telle wlle mine wille
Of mine dohtren þu were me durest nu þu eært me arle læþest
Ne scalt þu halden dale of mine lande 
ah mine dohtren ich wlle delen mine riche
 and þu scalt worþen warchen and wonien in wansiþe
for nauere ich ne wende þat þu me woldes þus scanden
Þarfore þu scalt beon dæd ich wene fliȝ ut of min eæhsene
Þine sustren scullen habben mi kinelond and þis me is iqueme
Þe Duc of Cornwaile scal habbe Gornoille
 and þe Scottene king Regau þat scone
 and ic hem ȝeue al þa winne þe ich æm waldinge ouer
 and al þe alde king dude swa he hafuede idemed
Ofte wes þen mæidene wa and næure wors þenne þa
wa hire wes on mode for hire fader wærþe
Heo uende into hire boure þar heo ofte sætte sare
for heo nolde liȝen hire fadder leoue
Þat maide wes swþen swomefest for hire fader heo scunede
 and dude þene beste red in hire bure heo abed
 and þolede þene modkare and mornede swþe
 and þus ane stonde hit stod æ þon ilka
In France wes a king riche and swiþe kene
Aganippes wes ihaten hæleþen he wes ældere
He wes a ȝenge king ah quene nauede he nane
He sende hiis sande into þisse lande
to Leir þan king and leofliche hine gret
He bæd hine don is iwille ȝeuen him Cordoille
 and he heo wolde habben hæȝe to are quene
 and æfter hire don ærest þat hire were alre leofust
Feor haueden liþende men ispeken of þan mæidene
feiȝernesse and freoscipe atforen þan Frensce kinge
of hire mucla fæira wlita of hire muchela monschipe
hu heo wes þolemod of fæire hire þeæwen
þat nes on Leir kinges lond nan wifman al swa hende
 and þe king Aganippus igrette Leir kin þus
Leir kin hine biþohte wat he don mohte
he letten writen a writ and wel hit lette dihten
 and sende hit bi his sonde in Frauncene londe
Þus spec þes kinges writ hit wes widen icuþ
Þe kinge of Bruttaine þe Leir is haten
greteþ Aganippus þene aldere of Fraunce
Worþschepe haue þu þire weldeda
 and þire feire sonde þat grete þu me woldest 
Ac ich do þe wel to witene hær bi mine writ rith
þat mi drihliche lond atwa ich habbe ideled
iȝeuen hit mine twam dohtren þe me beoh swiþe deore
Dohter ich habbe þa þridda ac ne ræcche ich wær heo libbe
for heo me forhuste and heo hold me for hæne
 and for mire halde heo me unælede
heo makede me swa swiþe wraþ þe worse hire scal iwurþen
of alle mine londe ne of alle mine leode
þe ich auere biȝeat oþer biȝete mæie
ich þe sucge soþriht na scal heo habbe nawiht
Ac ȝef þu heo wult habben for mæide heo is hende
ich heo wulle þe biwiten and senden ha þe in ane scipe
mid seoluen hire claþen of me nafþ heo na more
Ȝif þu heo wult underfon al þis ilka ich wulle don
Iseid ich habbe þene grund and þu seolf wurþ al hisund
Þis writ com to Fraunce to þan freo kinge
He hit lette raden leof him weren þa runen
Þa wende þe kinge þat hit were for vuele
þat Leir kinge hire fæder heo him wolde atleden
 and he mochul a þa wodeloker wilnede þeos mæidenes
 and seide to is bornen þat wes þa bisie king
Ich eam riche mon inoh þat na mare ich ne recche
ne scal neuere Leir king þat mæiden me attlede
ac ich heo wulle habben to hæhȝere are quene
Habben heore fader al is lond al hiis seoluer and is gold
Ne bidde ich nanne maþmes me seolf ich habben inoȝe
bute þat mæiden Cordoille þenne hæbbe ich mine wille
Mid writ and mid worde he sende eft to þisse londe
 and bad Leir king him sende his dohter þe wæs hende
 and he wolde wel don mid muchele worþescipe heo underfon
Þa nom þa olde king æþele his meiden
mid seoluen hire claþes and lette heo forþe liþen
ofer þa stremes hire fader hire wes sturne
Aganippus þe Frennsce king vnderfeng þis meiden child
al hiis folc hit wes iqueme and makeden heo to quene
 and þus heo þer bilefde leof heo wes þon leoden
 and Leir king hire fæder luuede i þisse londe
 and hadde iȝeuen is twain dohtren al his drihliche leand 
He ȝef Gornoille Scotlondes kinge
he hæhte Maglaunus his mæhte weren store
Cornwailles duke Regau is dohter
Þa ilomp hit seoþþe sone þaræfter
þat þe Scottene king and þe duk speken togaþere
mid heore stil rune nome hem to reda
þat heo wolden al þis lond habben on heora hond
 and feden Leir þane king þe while þe he leouede
dæies and nihtes mid feowerti hiredcnihtes
 and heo him wolden finden hauekes and hundes
þat he mihte riden ȝeond alle þanne þeoden
 and libben on lisse þe while þe he leouede
Þus heo þa ispeken and eft hit tobreken
 and Leir king hit iherde and eft him wes þe worsse
 and Leir gan liþe to Scottenæ leoda
Mid Maglaune his aþume and mid þere eldre dohtre
Me vnderfenge þene king mid mochele feirnusse
 and wel me him dihte mid feowerti hiredcnihtes
mid horsen and mid hundes mid al þet him biheovede
Þa hilomp hit seoþþen seone þerafter
þe Gornoille biþohte whet heo don mihte
Heore þuhte swiþe eille of æþelene hire fædere
 and heo hit bigan to mainen to Maglaune hire louerde
and seide him ibedde þer heo leiin iueore
Seie me mi lauerd monne þu ert me leouest
me þuncheþ þat mi fæder nis nowhit felle
no he wurhscipe ne can his wit he hauet bileued
Me þuncheþ þe alde mon wole dotie nou nan
He halt here fauwerti cnihtes daies and nihtes
he haueht her þas þeines and alle heore swaines
hundes and hauekes þeruore we habbet harmes
and nowher heo ne spedet and auere heo spenet
 and al þat goud þat we hem doþ heo hit bluþeliche vnderfoþ
and cunnen us vnþonc for ure weldede
Heo doþ muchel bisemære ure men hi tobetet
mi fader hauet to monie of idele manne 
Ale þa feorþe dale lete we forþ fuse
inoh he hauet on þirti to þirngen to borde
Vs selve we habbet cokes to quecchen to cuchene
vs sulue we habbet bermen and birles inowe
Lete we sum þis mochele folc fare wher ha wulleþ
swa ich æuere ibiden are iþolien nulle ich hit mare
Þis iherde Maglaunus þat is quene spilede þus
 and he hire andswarede mid aþelere spiche
Leiuedi þu haues mochel wouh nauest þu richdom inoh
Ah hald þine fæder on lisse ne luueþe he nowiht longe
For ȝef ferrene kinges hiherde þa tidinde
þe we swa takede him on heo us wolden tælen
Ah late we hine welden his folc on his willen
and þis min aȝe ræd is for sone heræfter he beþ dead
 and ac we habben in ure hond al half is kinelond
Þa seide Gornoille Lauerd beo þeu stille
let me al iwurþen and ich ham wulle atwailden
Heo sende mid hire ginne to þare cnihtene inne
heo hahte hem faren here wæi for heo nolden hem no more feden
moni of þen þeinen monie of þen sweinen
þe þider weren icumene mid Leir þanne kinge
Þis iherde Leir king þarfore he wes swuþe wrah
þa iȝedede þe king mid ȝemeliche worden
and þus seide þe kinge sorhful on mode
Wa worþe þan monne þe lond haueþe mid menske
and bitachet hit is childe þe while þe he mai hit walden
for ofte hit ilimpþ þat eft hit him ofpincheþ
Nu ich wulle hunne faren forþrihte to Cornwalen
ȝernen ich wulle rædes to Regau mire dohter
þe hauede Hemeri þe duc and mi drihliche lond
Forhd þe king wende into þan suþ ende
to Regau is dochter for rædes him trukeden
Þa he to Cornwale com he wes feire þer vnderfon
swa al þet halue ȝer mid al his hirede he wes þer
Þa saide Regau to hire duc Hemeri
Lauerd herne þu me to fulle soþe ich sucge hit þe
We habbet idon unwisdom þat we mine fader habbet vnderfon 
mid þirtti cnihten hit nis me noht iqueme
Do we awai þane twenti a tene beoþ inohȝe
for al heo dringket and eteþ and na god heo ne biȝeteþ
Þa seide Hemeri þe duc þe his alde fader biswake
Swa ich eæuere beo on liue ne scal he habben beote fiue
for þer he hauet hirde hinoh for he nauyt no doþ
 and ȝef he wille henne faren fuse we hine sone
Al heo ispedden ase heo ispeken hafden
binomen him is doȝeþe and al his drihliche folc
nolden heo him bileafuen cnihtes beoten fiue
Þis iseh Leir þe king wa wes him on liue
His mod him gon mengen he morȝnede swiþe
and þas worde seide mid seorhfulle laichen
Wela weolla wella hu þu biswikest monine mon
Þenne he þe treoweþe alre best on þenne biswikes tu heom
Nis hit nowit ȝare noht fulle twa ȝere
þat ich was a riche king and held mine cnihtes
Nu ich habben ibiden þat ich bare sitte
wunnen biræued wa is me on liue
Ich wes at Gornoille mire godfulle dohter
wuneden on hire leoden mid þritti cnihtes
þe ȝet ich mihte libben ah þenne igonne liþen
Ich wende swiþe wel to don ac wurse ich habbe vnderfon
Aȝen ich wulle to Scotte to scone mire docter
ȝernen hira milcea þat heo me nele wurdea
bidden heo me vnderfon mid mine fif cnihten
Þer ich wulle wunie and þolie þeos wænen
ane lutele stunde for ne libbe ich nowiht longe
Leir þe king wende forh to is dohter wunede norþ
Fulle þre nihtes heo hærabarewude hine and is cnihtes
heo swor a þane ferþe dæi bi al heuenliche main
þat ne sculde he habben mare bute enne kincte þere
and ȝef he þet nolde ferde wuder he wolde
Wel oft wes Leir wa and neuere wurs þanne þa
Þa seide þe alde king æruu e was on herten 
Wallan dæþ wela deaþ þat þu me nelt fordemen
Seoþ seide Cordoille for cuþ hit is me nouþe
mi ȝengestte dohter heo was me wel dure
seoþþen heo me wes leaþest for heo me seiden alre sohust
þat me biþ vnworþ and lah þe mon þe litul ah
and ihc nas na wurdra þenne ich nes weldinde
Ouer soh seiden þat ȝunge vifmon hire folweþ mochel wisdom
Þa wile þe ich hæuede mi kinelond luueden me mine leoden
for mine londe and for mine feo mine eorles fulle to mine cneo
Nu ich æm a wrecche mon ne leouet me no mon for þan
Ah mi dohter me seide seoh for nou ich hire ileue inoh
 and ba twa hire susteren lasinge me seiden
þat ich ham wes swa leof leuere þenne hire aȝe lif
 and Cordoille mi dohter dohȝeþe me seide
þat heo me leouede swa feire swa monnes fader scolde
Wet wold ich bidde mare of mire dohter dure
Nu ich wullen faren feorþ and ouer sæ fusen
ihiren of Cordoille wat beon hire wille
Hire seohþe word ich nam to grame þarfore ich habbe nu muchele scame
for nu ich mot bisecchen þat þing þat ich ær forhowede
Nule heo me do na wurse þanne hire lond forwurnen
Leir ferde to þere sæ mid ane alpie swein
into ane schipe he bicom ne icnwo hine no mon
ouer sea icomen hauene sone anomen
Forþ wende þe king Leir nauede he bute enne swein
Hi axeden þa quene þat heo comen hire a neweste
tahten heom leode wer wes þes londes quene
Leir king wende on anne feld and reste hine on folden
and is swein he forþ sende þe wes iradmon hende
to þere quene Cordoille and seide hire wel stille
Hail wurþ þu feire quene Ich eam þines fader sweine
and þi uader is hider ikimen for al is lond is him binomen
Beoþ ba þine sustren touward him forsworene
He cumeþ for neode into þisse leode
and help him nu for þu miht he is þi fader alse hit is riht
Þe quene Cordoille seæt longe swþe stille
Heo iward reode on hire benche swilche hit were of winescenche
and þe swain sæt at hire fæit sone þerafter him wes þe bet 
Þa alles vppe abræc hit wes god þet heo spæc
Appollin mi lauerd ich þankie þe þat mi fæder is icumme to me
Tidinge ic ihire leoue þat mi fader on liue is
Of me he habben scal goudne reæd bute ich beo þe raþer ded
Seie me nuþe leof swein and harne mine lare
Ich þe wulle bitache a male riche
peniȝes þer buoþ an sunda to iwisse an hundrad punda
Ich bitæche þe anne hængest godna and strongna
to læden þis garisume to leuene mine fadere
and seie him þat ich hine gret godere gretinge
 and hatine fare swiþe to hare feire burȝe
and rumen him herberia i summe riche burie
 and bugge him alre errust þat him wes alre leouust
metes and drinches and hende claþes
hundes and hauekes and durewurþe horses
halde in is heose feuwerti hiredcnihtes
heȝe and riche bihongen mid ræue
makie him god baid and ofte hine baþie
 and him blod lete lutlen and ofte
Wenne þu wult more suluer sæche hit at me suluen
 and ich him wulle senden inoh of þisse ende
swa neuer he ne cuþe of his alde cuþþe
cnihte ne sweine ne nauer nanne þeine
Þenne feowerti dawes beoþ agan þenne cuþe he anan
to leue mine lauerd þat Leir is an is londe
icume ouer sæstreme to isen is eastresse
 and ich hit wulle swa nimen alse ich hine nusten
liþen him toȝænes mid mine lauerde
fainen mines lauerdes and is fæirliche cume
Nute hit neuere nane gume buten he beo neowene icume
 and þus hit writen sende to mine lauerd kinge
 and þu þas æhte onfo and loca þat þu wel do
and ȝef þu heo þus dalest to godere þire hæle
 and þe swein onfeng þas ahte and to is louerd ferde
to Leir þon kinge and seide þas tidinge
þer he læi on felde and reste hine on folde
Sone werþ þe alde king wunliche iæþeled
 and þas wuord seide mid soþere stefuene
After vuele cumeþ god wel is him þe hit habbe mot
Heo ferden to hare æȝene burh ase þe quene hæhte 
 and al heo iduden efter hire lare
Þa forþ wuren agan feuwerti daȝene
þon nom Leir þe king is leouste cnihtes
 and gret Aganippum þat was his leue aþum
 and seide him bi his sond þet icume he wes to is londe
to speken wit his dohter þe wes him swuþe dure
Aganippus wes bliþe þet Leir wes cumen liþen
ferde him toȝenes mid alle his þeines
and þa quene Cordoille þa hauede Leir is wille
Heo comen togadere and ofte heo custen
heo uenden to burȝe blisse wes an hirede
Þer wes bemene song þere ȝeden pipen among
al weren þe hællen bihongen mid pellen
alle þa meteburdes ibrusted mid golde
Ringes of golde ælc mon hafte on honde
mid fiþelen and mid harpen hæleþes þer sungen
Lette þe king gan awal and lude clepien oueral
and seide þat Leir kin icume wes to londen
Nu hateþ Aganippus þe is þe heȝest ouer us
þat ȝe Leir king alle wurþe liþe
 and scal beon eouwer lauerd inne þissere leoden
al swa fele ȝere swa he wonien wulle here
 and Aganippus ure king scal beon is vnderling
Whaswa wulle libba alde þas sibba
 and ȝef o man hit wille breken on ueste it biþ iwreken
 and wite he alle is mon þat he here haldet on
Þa answareda þa duȝeþa Don we hit wullet
lude and stille al þes kinges wille
Þurþout al þat ulke ȝer heo duden al þus þer
mid muchelere sibba mid mocheleære seahte
Þa þeos ȝer wes agon þa wold Leir king fare ham
to þisse londe liþen and ȝernde þeos kinges leue
Þe king Aganippus answerede him þus
Ne scalt þu neuere þider faren bute mochelure ferde
ah ich þe wulle lanen of mine leodefolc
fif hundred schipes ifulled mid cnihten
 and al þat heom bihoueþ to habben on fore
And þine dohter Cordoille þa is þisse londes quene
heo scall mid mochelure ferde faren mid þe 
an liþen to þen londen þer þu were leodene king
and ȝef þu miht æine finden þe þe wulle aȝenstonde
binimen þe þine rihte and þine kineriche
þu ahliche ueht and fel heo to grunde
 and irum al þat lond and sete hit Cordoille an hond
þat heo hit al habbe efter þine daie
Þas wordes seide Aganippus and Leir king dude þus
and al he iworhte swa his freond him tahte
To þisse londen he com liþen mih leoue his dohter
He higreþede mid þane beste þe him buwen wolden
 and alle he ham fulde þe him wit feohten
and he al þis kinelond biwon to his aȝere hande
 and ȝef hit Cordoille þe wes Francene quene
and hit ane stunde stod a þissene ilke
Leir king one leoden þreo ȝer leouede
þæ com his endedæi þat þe king ded læi
Inne Leirchestre his dohter hine leide
inne Ianies temple al swa þe boc tellet
and Cordoille heold þis lond mid hæȝere strenþe
fulle fif ȝere quene wes here
þa while Francene king fæisiþe makede
and Cordoille com þat wourd þat heo was iworþen widewe
Þa come þa tidende to Scottlondes kinge
þat Aganippus was dead Leir king idæied
He sende þurh Brittaine into Cornwaile
 and hehte þane duc stronge heriȝen in suþ londe
and he wolde bi norþen iahnien þa londa
For hit was swuþe mouchel scome and ec swiþe muchel grame
þat scholde a quene beon king in þisse londe
 and heora sunen beon buten þa weren hire beteren
of þan aldre sustren þa þa æþelen sulden habben
Nulle we hit namore iþolien al þat lond we wulleþ habben
Heo bigunnen werre wanne com on west
 and þere quene suster sunen sumneden ferde
Heore nomen weren ihaten þus Morgan and Cunedagius
Ofte heo ledden ferde ofte heo fuhten 
ofte heo weren buuenne and ofte binoþen
Þat com at þan laste þat heo wes alre leofust
þe Bruttes heo sloȝen Cordoille heo nomen
Heo duden heo in quarterne in ane qualehuse
heo werþede heore moddri mare þene heo sulden
þat þe wimman was swa wroþ þat hire sculuen heo was laþ
Heo nom enne longne cnif and binom seoluen þat lif
Þat wes an uuel ræd þat hire suluen makede dead
Þeo wes al þis kinelond an Morgan and Cunedagies heond
heo fengen to þissen lond and mid fuhten hit biwunnen
Þa dælden þa broþeran al þis drihtliche lond
Cunedagius bi þare Humbre hauede al þet west Morgan hauede norþ and est
 and swa heo heolden al þis lond ale þe twa ȝere on heore heond
Þa þe twa ȝer weren agon þa twineden here þonkes
Morgan wes in Scottlond þene norþ ende he hauede ane honde
inne Cornwale Cunedagies he hauede moni god hus
Morgan hafte on hirede swiþe monie cnihtes
þeo ne luuede noht þas leoden ah laiþ heo hem weoren
He taleden wiþ Morgan and is cnihtscipe tælden
and þus him to seiden þa vnselie mon
Lauerd Morgan whi nult þu faren and fusen þine ferden
and faren ȝend al Brutlond and nimen hit to þire heonde
Þerof we habbeþ sceome and at oure herte muche grame
þat þu dalest þis lond þe sculde beon o þire hond
Þu eært a swa hende gome and þere eældre suster sone
Delest þine lond wiþ þine mæi þi monscipe is þa lasse
Þus speken þeos swiken and spileden mid worde
swa long heo hine lærde þat he heom ileuede
He gaderede ferde þe wes feondliche stor
he ferde ouer þe Humbre and hermes he worhte
he herȝede he brande folc he amærde
Heo sloȝen heo nomen al þat heo aneh comen
Þat word com sone suþ for hit wes widen cuþ
þet Morgan ledde muchele here and hærmes dude þas leoden
Þa ihurde Cunedagius þat Morgan is mæi ferde þus
þa iwerþ he swiþe wraþ and þas word seide
Ȝetsinge a wurþe þe wa monie mon þu bicherrest 
þurh þe haueþ Morgan mi mæi is monschipe afallet
ah he scall hit abuggen ȝif ich mot libben
Þa nom Kunedagius and send ȝeond his cuþþe
 and gaderede muchel folc and ȝeærwede his ferde
He fusede mid monschipe toward Margane his mæie
Þa heo sculden fehten þa fleh Morgan awaie
from londe to londe and he him after liþde
Into Wales he flæh he him after ferde
þer he oftoc Morgan mid muchele strengþe
 and sloh he him of þat hæued his hap wes þa wurse
 and al his men slowen þat heo neh comen
buten wuhlc wræcche swa cwic cuahte to holde
Heo nomen Morganus liche and leide hit on vrþen
wel heo hine buriden þe wes þes Wales lauerd
Wes þet lond þurh Morgan Margan ihæten
Cunedagius heuede al þis lond þerof he wes lauerd
þro and þritti wintere he welde þas riche
inne griþe and in friþe his frenden to blisse
A Cunedagius dawe þe king wes on leode
Remus and Romulus Rome iwrohten
beine iweren ibroþeren ah þe an sloh þene oþren
After þritti wintere com þe dæi þat Cunedagius deæd læi
He hefte anne sune ræhne Riwald wes ihaten
he wes wis he wes fæir he welde þat riche hær
al hit hine luuede þat liuede in londe
An þan ilke time hær com a selkeþ taken
sulche hare nere eær ne com ne neuer seoþþen hiderto
From heouene her com a sulcuþ flod þre dæȝes hit rinde blod
þreo dæies and þreo niȝt þat wæs swuþe mochel pliht
Þa þe rein wes agan her com hider taken anan
Her comen blake fleȝen and fluȝen in mone eȝene
in here muþ in heore neose heore lif heom eode al to leose
swulc fare of fleoȝen her was þat heo freten þet corn and þat græs
wo wes al þen folke þe wuneden an folden
Þærafter com swulke monqualm þat lute hær cwike læfden
Seoþþen her com a strong ræd þat Riwald kinge iwerþ dead 
Riwald king hafuede anne sune Gurgustius ihaten
his lond he huld half ȝer and suþþen he adun halde
Þerefter com Sisillius he wes sone her deæd
Suþþen com Lago þa æhte wike liuede
Suoþen com king Marke he wes þritti wiken king
Þeo com Gorbodiago he wes fif ȝere god king
Þe king hauede tweie sunen beiene vniselie
þe eldere heȝte Fereus þe ȝengere hehte Poreus
Þas breþren weren swa wode and swa wiþerwarde
þat al heo weren vnsahte and al heo weren vnsome
 and eiþer hateden oþer swa ne sulde nawiht breoþer
and beien mid onde heo weoren in þisse londe
þat Gorbidiagus heore fader of his sunen wes afered
for ofte biforen himsuluen heo bigunnen to fuhten
Þe aldre seide þat al þis lond he wolde halden on is aȝere hond
þe ȝengere him ȝef swuh enswere Ær ich þe slæ mid mine spere
ar þu hit sule aȝen þa while ich beon on liue
Poreus hauede þe heorte swa luþer and swa loþ him wes his broþer
þat swiken he him wolde a summes kinnes wisen
Fereus hit iherde suggen þorh soþfaste worden
þat his broþer hine wolde slæn þerfore he wes ful sari
He ferde awæi ouer sæ þat him þuhte selest
he funde inne Francene eærd þene king þe hehte Sward
he bad him herdsumnesse heren þat he him wolde
beon him for hold cniht ba bi dæie and bi niht
Þe king wes gled for his kime and for þen cnihtes þet come mid hine
 and heold hine on erde and hæhliche hine clepede
Ful soue ȝere mid þon kinge he wunede þere
þat king he hauede iquemed and alswa þere quene
Þa seoue ȝer weoren aliþene þa bad he leue
færren þat he wolde into þisse lond
Þe king him lende ane ferd of his kennest folke
himseolf he sende sonde wide ȝen þat londe
after alle þen cnihten þe he biȝete mihte
and he toclipede muchelen his ferde
 and al mid isunde come to þisse londe
Anan heo bigunne fuhte and falde þas leoden 
 and is broþer Poreus ferde him toȝenes
mid þon stronge fæhte Fereus he felden
and alle his ferde he leiden to folde
Iudon hæhte here moder þe riche was and onmære
swiþe heo was sari for sorehfulle þan slehte
þat heore sune ȝeongere sloh þene eldere
Þe deæde heore wæs leouere þe quike here wes leoþere
Þe quike hire wes swa swiþe leoþ þat binimen heo him þohte his lif
Poreus lai on bure þer him muchel plihte ilomp
þer he læi softe and he siker slepte
Com is moder liþen mid leoþlichen creæften
mid oþer six wiuen mid six longe cniuen
Þeo uniseli moder þus hire sune murþde
heo cærf him þene swure atwa a wurþe hire wa
þe uniselie moder mid sexe hine to snæde
 and al todælde lim from oþere
Þa wes þe muchele speche ȝend þat kineriche
of Iudon þere quene þa heore sone acualde
 and of þare seoreȝe þe isiȝe wes to londe
Þa weas dæd Fereus alswa wes Poreus
binumen wes þere moder monschipe on leode
þa nes þer noht of þen kunne þe mihte þis kinelond walden
wepmon ne wifmon bute þa seorhfulle iudon
Gumen heom igadereden and wurpen heo to sagrunde
Þa aræste here vnfriþe oueral me brac þene griþ
sterce weren þe reæmes mid stronge raflake
elc mon ræuede oþer þeah hit weren his broþer
wrake wes on londe wa wes þone vnstronge
Her wes hunger and hete her wes alre hærmene mest
her wes muchel monqualm þat lut her quike bilefden
Feowere here weren riche þe haueden ferden muchele
þeo nedden al þæ oþere and heom neþþer sætten
 and speken heom togadere and speleden þa hæȝe
þat heo wuolden al þis lond dælen heom bitwenen
Þus heo hit idemden and þeræfter swa duden
In Scotlond wes king Stater i Logres wes king Piner
Cloten hafte Cornwale Rudæuc hauede Norh Wales 
Ah Cloten hæfde mest riht to aȝen þas riche
ah þa oþere weoren ræhere and eke heo weoren richere
of golde and of garisume and of gode londe
Cloten heo oscuneden and his færedene forhowede
Cloten hauede Cornwale þat he heold wel one griþe
Cloten hauede enne sune þe sel wes on eorþe
he wes feir he wes muchel to feahten he wes mære
cniht he wes kene and he wes ȝeua custi
monie þewes gode he haueda on his moda
His nome wes ihote þus Donwallo Molinus
Þis wes þe feiruste mon þe æuere æhte ær þisne kinedom
þa he mihte beren wepnen and his hors wel awilden
he liþde ȝeon þeos leoden sulch hit an liun were
he sloh Piner þene king his folc he al aqualde
þa him wihstoden he felde heom to his foten
 and al Logres þat lond he æȝenede to his æȝere hond
Suþþen he turnde his fare and ferd feorhriht to Wales
þer he funde Rudac king þe reh wes to fehte
toȝeines him he funde þer Scotlondes king Stater
Heo speken þer to sæhte to sibbe and to some
aiþes heo sworen swiken þat heo nolden
Þus heo makeden heore fære Aȝen ferde Dunwale
 and his mochele ferde to Cornwale his eærde
Þa iherde Stater þat Dunwale wes swiþe fer
Mid muchele Scotferde he scraþ to þisse londe
Rudauc mid his Welscen þat wæl wes þe more
Into þisse londe heo comen þis floc heo hær slowe
wide heo ærnde tuones heo forbarnden
mochel dal heo iwesten mid harmen þan mesten
Þat word com to Dunwale þer he wes i Cornwale
wet Ruwak king dude her and þe king Stater
Þa seide Dunwale þat was þe duȝende mon
Nu heo beþ forsworne mid heore swikedome
Bi Appollines ære ne ileue ich hem neueremare
Nu we sculle ræmen and ræisen togadere
Vnder þissen luften leten riht scuften
Sendeþ mine sonden ȝend alle mine londe 
and biddeh alne godne mon þe griþ wulle halden
 and alle þe me of haldeh cumen ær sone
 and sendeþ liþinde men æfter oþere leoden
to folien me in mine londe for seoluer and for golde
 and ich wulle mine rihte faren to stalfehte
toȝene þene swerd broþeren þe beiene beoh forsworene
For wel often he beoþ awald þe stondeþ o þen woȝe
ne mai neuere monsware monscipe longe aȝen
Þe Dunwale hauede isæd al his folc luuede þene ræd
He somenede færd swulc nes næuere eær on erde
swoþþen wes þa time þe Bruttes come hær liþen
Heo fulde his ferde and for a mucla costa
toȝenes þan twam kingen þer he hem funde on walde
Heo heolden togædere and hardeliche fuhten
feollen þa fæie falewede nebbes
Weoren al þa feldes ifayed mid blode
þer wes moni hard gume mid sworde tohewen
Dunwal i þan fæhte wes feondliche kene
þat fæht wes swuþe strong and swuþe stærc and swuþe longe
Dunwal i þan fahte hauede swuþe gode cnihtes
wise and wære monie heo afelden
Dunwale him biþohte wat he don mihte
He nom of his ferde six hundred cnihtes
of þan aldre hexten to wiȝe alre hardest
 and þus heo heom seide on his somrunan
Nime we þis wepnen þe bi þisse walle liggeþ
 and halden biforen bresten sceldes þa brade
 and fare we bihalues alse we of heoren weoren
þe wille sullen ore ferden fæhten biliue
Þenne Stateres floc iseoþ ore fæire sculdes
cumen on feste hit buh heom wel iqueme
for þan wepnen heo wullet wenen þat þeo beon heore iferen
We scullen ous biredien and slen Rudauc þane king
and feorhrihtes þære slen þane king Statere
Mid strengþe we sullen wenden þurh ure wiþeriwinnen
 and fellen ure feondes for alle heo buh fæi
Þus spac Dunwale þat was þe duȝenede mon 
 and al he iworhte swa his word tahte
Heo nomen þa seeldes þa leien in þan feldes
brade and gode ihelede mid golde
heo wenden to þan kingen þer heo weren on kompen
Þe kingges weren bliþe heo wenden bi þan bordden
heo wenden bi þen scelden þat hit heore scalkes weoren
Sone so Dunwale heom næh com swa he hæhte slæn heom
Slæþ heom mid sweorde for alle heo beoþ forsworne
Rudac heo slowen and Stater heo nomen
 and al hene toliþeden lim from þen oþere
heoræ sceaftes weoren strake of his flæsces heo makeden here marce
Anan heo ferden towærd heore iueren
þa heo togaderen comen somed heo onsloȝen
Þa kingges weoren deædde heore duȝeþe todealde
twinseden cnihtes here tir wes atfallen
Dunwales men sloȝen al þat heo aneh comen
al þa ferde heo falden to grunde
buten swulc forwonde man þe mid sorwe atwand
Þa hauede Dunwale þis lond al biȝeten to his hond
suþþen he wes heh king coþ hit wes wide of him
beoþ on beoken feolefeld bisnen
Þet wes þa eæraste mon þe guldene crune dude him on
here inne Bruttaine seoþþen Bruttes hit ieode
He makede swulc griþ he makede swulc friþ
monien laȝen gode þe long souþþen stode
Heo makeden ane sætnesse and mid aȝe heo semde
þe ælc cheorl eæt his sulche hæfde griþ alswa þe king sulf
alken farinde mon ȝef slaht oþer þeofþe hæfde idon
and he ætsturte into are burie þat heo weren iborȝen
þenne and aueremare heo swulden habben are
to fuse into hame and habben his æhte
and ȝef æi mon him liþere dude he sculde dom þolien
 and þus ælkene forme gult þe king sulf hine forȝef
Þe king makede monie laȝen þa ȝet beoþ on londe
 and alle laȝen gode bi his daȝen stode
Feowerti wintre he walde þes leode a blisse hit stod on his hand
Seoþþen dæide þe king wa wes his duȝeþe 
Togadere come his eorles and brohten hine to eorþe
inne Lundene burh feire hine leiden
in are riche temple mid golde heo hine bitunden
Þe king hauede bi his wiue twene sonen on liue
þe ældre hæhte Belin þe ȝeonggere Brenne
Þas breþren iwurþen heom swahte þurh sele monne rede
Belin ȝef his leue broþer anne dal of his londe
biȝende þere Humbre mid monscipe to halden
norþ into þare sæ sel þat heo iworþe
Þerfore his mon he bicom and hærdsumnesse him solde don
Belin heold þis suþlond and Cornwale on his hond
 and Wales þer forþ mid and faire hit dihte
Fif ȝer heo heolden þus þis lond and leoue heom wes bitwune
þet æuere eiþer oþer luuede alse is broþer
Ah Brennes hauede vuele men his æþelene heo amerden
þeo ælche dæie hine larden luþere craftes
þat he sculde wih his broþer forewarde breken
Anne hirdcniht he hauede þe æht wes on þen weorede
þe þane balew mæinde and þus spec wih Brenne
Seie me mi lauerd leouest alre monne
whi þolest þu þat Belin þe is þin aȝene broþer
hauet swa mochel of þisse lande and þu hauest swa lutel
Nefde ȝe ba enne fader and beie enne moder
beiene of ane cunne cuþ hit is on folke
Nu stond al þis muchele lond a Bailenes aȝere hond
 and þu eært his mon and is cniht þat is woh and nawiht riht
Eært þu þenne cheuesboren þat þu wult beon forloren
Oþer þu eart swa eærȝh cniht þat of londe ne rehchest nawiht
oþer þu þenchest beo raþe dead and þine duȝeþen al bilaiuen
Bileæf þe treuweþe bilef þene æþ for al þis folc is swiþe wraþ
Hercne þine herdes ræd and heo þe wullet helpen
Hit us þinchet wunder ȝef þu hine nelt awalden
Þu eært muchele betere cniht to halden comp and ifiht
 and þu eært muchele ahtere and ec mare hærdere
Cheflon þu ouercome and Scotlond him binome
of Muraine he wes king and he wiht þe othliche fæht
eærst þu hine ouercome and seoþþen þu hine slowe
and al his ferde þe he brohte to þan eærde 
Ah wel ich hit ileuen þat we þe sunden loþe
þat þu þi þanc al forhele wih þine hiredmonnen
Ah for nauer nare teonen nulle we þe trukien
neuer ane siþen bi ure quike liuen
And fær bi ure ræden and mid þe þu læden
tweolue of þine witiȝen of þine wisuste monnen
 and fær forh nu toniht into Norewaieȝe forhriht
to Alfinge kinge þu bist him cume deore
 and gret þu londes king and al his leode
Þe king haueþ ane dohter þe him is swuþe dure
Bide heo to þire bihoue to habben to are quene
Þenne he siþ þe swa hende cniht he þe ȝeueþ heo forþriht
Seoþþen ȝern to þan kinge þat he þe læne ferde
to lede to þine londe to balden þine leoden
Bide auerælcne cniht þet þu þer biȝeten miht
for seluere and for gold cume mid þe to þisse londe
 and we sullen þe wile biwiten þine riche
Derneliche þu scalt don þeos ilka deda
þat hit nute Belin þe is þin aȝene broþer
Ah fær swiþe and cum raþe for þus we þe radeþ
Þenne þu cumes faren ham we swulleþ beon al fuse
mid mochelen ure ferde to færen ȝeon þan eærde
to owreken þe uppon Beline þe þe bismar haueþ idon
Þus spec Malgod swike he wes ful god
Þe oþere him radden al swa þerfore hem wroþe wide wa
Þa Brennes hauede ihirde his hirdemanne lare
þa gladede is mod þe rad him þuhte swiþe god
 and seide hem þis answare After eore rade ich wulle færen
He greiþede his cnihtes and feorh færde bi nihttes
swa longe þat he bicom to Ælfinge kinge
Þonne king heo igrette and his gumen alle
and þe king him answerede swiþeliche fæire
Þa spec Brennes and his ærnde abed
he ȝirnde þeos kinges dohter to habben to are quene
 and þe king him ȝette al þat he ȝirnde
gold and gærsume feoh and færde
Þa wes Brennes swiþe bald on heorte he wes bliþe 
þat mæiden he weddede and nom heo to his bedde
Seoueniht he wes þære hit þutte him seoue ȝere
ær he aȝen come to fæhten wih his broþer
Of witten heo weoren amadde þe him swa rædden
Brennes wes in Norwæye Belin in þisse londe
Belin ihærde sugge þurh summe sæg treowe
of his broþer wifþinge and for wulche þinge
 and for wulchere neode he to Norwæiȝe færde
Belin hine biþohte of swulchere dede
 and þas worde seide þe sæg wes itreouwe
Wa wurþe a þon broþer þe biswikeþ þene oþer
Whær beo ȝe mine cnihtes whar beo ȝe mine kempen
whar beo ȝe mine leoue men nu we scullen liþen
Heo ferden to Humberlonde þer weoren castles stronge
Þe castles heo nomen alle and strangede þe walles
He lette blauwen bemen and nam al þa burhwes
þa weoren on his broþer londe þe he hafde an heonde
He dude þerinne mæte inoh and wepmen unifoh
þat me mihte heom walden wih Brennes anwalde
His cnihtes mid himseoluen to þare sæ færden
þar laien bi þan brimme and bisilichen hit wisten
Brennes wes in Norweȝe and noht herof nuste
he wende þat his broþer nuste noht of his fære
Leaf he nom at Ælfing þe wes Norweine king
 and he him ȝef answere A mote þu wel færen
 and Delgan mi dohter þe me is swþe deore
Þis understod þe ȝeonge quene faren þat heo scolde
heo hauede enne leouemon þa heo swuþe ileoued hæfde
þene king of Denemark þe leof hire weis on mode
He wes swiþe god cniht Godlæc he hahte
Þa sende Dalgan þa quene into Denemarke
 and guþde Godlacke þa wes hire gome deore
stille bocrunen heo senden him to ræden
 and seiden him þat Brennes a king of Britaine
hauede heo biwedded and ihaued heo to bedde
al hire vnþonkes þerfore hire wes uneþe
and heo he wolden læiden toward his leoden 
næuede heo bute þreo nihte feorst faren þat heo scolde
Sone hit mæi ilimpen þanne ihc hunnen liþe
þah þu habben blisse and griþ ne speke ich þe naueremore wiþ
and ihc sende þe gretinge of mine gold ringe
Þa Godlac isæh þis wa him wes ful iwis
Stille he wes iswoȝen on his kinestole
Me warp on his nebbe cold wellewatere
Þa þe king wes awaht he wes swuþe idraht
he seide forþrihtes Whar beoþ mine cnihtes
Fare we swiþe to þare sæ sele mine dranches
Godlac king on ueste mid gudfulle folke
to þere sæ wenden scipen þer heo funden
makede muchul sæflot and ferden mid streme
toȝenes þare hauene þer Brennes from halde
Þa Brennes com i wide sæ he imette his wiþeriwinne
scip ærne toȝen scip þa hit al towonde to scifren
horn aȝen horne halde þe wacre
Þer wes moni breoste mid brade spere iþurlud
helmes þer gullen beornes þer fullen
balluw þer wes riue Brennes flæh bliue
 and Godlac hæld æfter monie scipen he þer cahte
He iseh a scip þar hit laþ sulkene wes þat seilclæþ
he clupede to his dringes: Nu forh nu niþinges
Þet is þere quene scip: þe us biforen queccheþ
Haldeþ alle þerto and ȝif ȝe hit mawen ifon
æueremare ich æu leouie þa wile þa ich liouie
Mid strengþe heo halden to schipen and þa quene heo igripen
Godlac sloh þa scipgumen and alle heo nom þat garsume
and ladde þa quene Delgan toward Denemarke anan
He þoþte heo to habben to his awere bihoue
 and oþer weis hit sæht
Godlac forh geinde glad he wes on heorte
he þohte to habben Delgan to quene of Denemarke
ah him com muchel lætting swa him wes alre laþest
Æft aras a ladlich weder þeostrede þa wolcne
þe wind com on weþere and þa sæ he wraþede
vþen þer urnen alse tunes þer burnen
rapes þer braken balu wes fulle riue 
Scipen þer sunken
þer þreo and fifti scipen feollen to grunde
in þa teonfulle sæ torneden sæiles
Godlac hauede a god scip ne gomede him towiht
he hine biþohte weht he don mihten
He igrap ane wiæxe muchele and swiþe scærpe
he forheow þænne mæst atwo riht amidden
he lette seil and þane meæst liþen mid vþen
Þus seide Goþlac sære him gromede
Æuerælc æhte mon: help þat we libben
Þat we comen to londe ne recche we on wulche leoden
Heo ferden mid þon wedere nusten heo nauere whudere
vnder fif dawene ȝeong heo comen to þisse londe
Comen þes kinges cnihtes þe þæ sæ wusten
and nomen Godlac þene king and Delgan þæ quene
Heo seiden heom enne strongne ræd Nu ȝe beon alle dead
ah ȝef ȝe wullen us seuggen ȝet ȝe mawen libben
whonene ȝe beþ icumene and whet ȝe her sohten
Godlac answerede mid godlichen worden
We beoh sæwerie men and we wullet soþ sucgen
ah nuten næuere þæs gumen into whuche londe heo beoþ icume
ne þas strond we ne cnoweþ þe we isoht habbeþ
þis lon ne þas leoden ne wha her lauerd is
ne we nuten na þe ma þat we ne speken wit ure ifæn
Ah ich eow bidde leoue men leddeþ us to þæn kinge
 and ich him wulle suggen of blissen and of sorwen
And þa cnihtes heom lædden to heore leodkinge
Godlac and þa quene heore æhte and his iferen
 and seiden him þat he wes i Brutaine i Belin kinges londe
Sone swa he to þan king com wisliche he clupede him an
Hail wurh þu Belin king Brennes is þi broþer
 and ich hatte Godlac gumenen ich wes lauerd
Denemarkene king þeos wifman hatte Delcan
Brennes com to Norhweie to Ælfinge kinge
Þe king him ȝef Delcan þe ȝare wes mi leouemon
Sonden commen bitwenen þe soþe word me seiden
whennen Brennes wolde liþen and mine leouemon leden
Toȝenes ich him ferde mid feowerti scipen gode 
and mid al swa fele cnihtes swa þa scipen beren mihten
 and ich wulle suggen þe an wunder he haueden scipen seouen hundred
And ich bigon strong fæht and Brennes to flenne
his men ich awelde and monie ich aquelde
and þer ich nom Delgan þe ær wes mi leouemon
 and ich sugge þe to soþe þat ȝet leoueþ þi broþer
for he hald to þen londe and wel com to hauene
And ich isæh þare quene scip quecchen mid vþen
 and ich ferden þeræfter and biwan hit mid fæhte
Þa wes ich bliþe on mine quike liue
Þa ich wes i wide sæ wiþer com toȝenes
þet weder wes swa wilde and þa sæ wrædde
and draf me to þisse londe into þire leode
And me do þine milce for þu eart mihti ouer me
Þe king heom lette halden in swiþe feire benden
in ane stronge castle þer he heom wel biwiste
Nes hit buten feower wiken þat þas þinge ifaren weoren
cam Brennes riden into Scottelonde
mid feower hundred schipen folc þer wes fæie
He sende his boden: to Belin his broþer
 and bad hine quicliche aȝeuen him his quene
 and þane kinge Gudlac: þe his gumen hauede afalled
 and ȝef he hit nolle him sal beon þa wurse
In his londen ich wulle gon and slæn al þat ich finde
mid fehte and mid fure þis feoreward ich him halde
bute he me wullen ȝeuen þat ich him toȝeurne
 and mi londe rume and fare to his riche
and aȝeue me mine burȝes and mine buri gode
castles and toures þe he me halt a teonen
Forþ ferde þas sonde to Belin king
 and seide him þeos ibeod from Brenne his broþer
 and Belin him warde al þat he ȝernde
þat ne sulde he nauere ibiden þe while þe he mihte riden
Þe sonde aȝan ferde and seide hit Brenne
Brenne wes swiþe wraþ and bannede is ferde
scheldede his scalken alse heo to wiȝe solden
folkede his cnihtes alsa heo scolden fehten 
Belin an halue hæiȝede him toȝeines
Muchel æie wes þære vnder þan wude of Kalatere
þer heo heom imetten and vuele hem igretten
Togædere heo comen heo graneden sone
feondliche heo feohten bi þeosende heo fellen
Swiþe faht Belin king swa duden his Bruttes
heo weoren swiþe ohte men þat æþel heo biwunnen
Brennes heom from bæh and mid his folke he fleh
al toward þare sæ mid muchele vnsælþe
 and Belin heom æfter and heo adun leide
sixti þusende he leide to þen gronde
A schip funde Brennes bi þon brimme stonden
he bicom þerinne mid his twelf monnen
ne leædde he na ma isunde of alle his monnen
Ouer sæ he ferden in toward France
and þeo forwundede men wende into holte
Þa al þis wes ifarren and Brennes wes awæi ifloȝen
Belin in Euerewic huld eorlene husting
he bed þat his riche men rihtne read radden
whet him weore to donne bi þon ilke monne
 and bi Godlac kinge þe he huold i bende
For Gudlac him sende word bi ane wise monne
þat if he him wold leoþien of laþe his benden
þat he wolde his mon beon mid alle his monueorde
 and he him wolde ȝeuen al þat gold þe he haueden i Denemark lond
 and ælcche ȝere him senden þreo þusund punden
herto him wolden finden ȝisel of his gilde
wih þon þe he lette sckere hine and his ifere
 and his leouemen swa deore to Denemark leoden
Belin king him ȝette þat forward þat he ȝerde
and freoliche hine lette faren and alle his iueren
Belin hauede þeo ȝeseles and þa ȝeuen gode
 and his monræidene mid monschipe biwunnen
 and Gudlac ledde forh þa wifmon swiþe fæire
 and he heo bohte swiþe deore bruken he heo þohte
Belin huld þas riche wel feole ȝere
 and he swiþe freolic al his folc he ladde
he makede swiþe god griþ his gumen hit wel heolden
Þa weoren i þissere leode laȝen swiþe gode 
 and al leouede þeone king þe quic wes an londe
Þa hauede Belin an heond al Brutteines lond
he ferde ȝeond al and lawen sette
he scawede þa wuodes and þa wildernes
meduwen and mores and þa hæȝe muntes
burwes and tunes and al hit ȝeorne bihold
Þe king hine biþohte whet he don mihte
He bigon ane stræte muchele and swiþe græte
feiȝer and swiþe long þurhut al þis kinelond
 and þe king and his folc Fosse heo clupeden
Heo liþ hut of Toteneis a þet cume to Catenes
Toteneis is in Cornwale Cateneis in Scotdale
Anoþer stret he makede swiþe hendi from Suþhamtone to Seint Deuwi
Seoþþe he makede þe þridde þe kærf þis lond amidde
Þa þeos stræt weoren idon þa leide þa king heom laȝen on
þat whaswa i þen stræten breken griþ þe king him wolde binimen his lif
ah whaswa oþerne imette þer fæire hine igrætte
Þis weoren þeos kinges strætte þe ich ikenned habbe
I Frænce wes Brennes þe wes þeos kinges broþer
on his heorte he hauede grome on his mode muchele scome
þat he hæuede iloren his kinelond and his quene þe he leouede
 and him swiþe scomede þat he swa iscend wes
He wunede inne France mid his tweolfe iferen
he herde þon king and wel him iquemde
 and al þa Frensce leoden swiþe heo loueden Brenne
for Brennes biȝet muchel feoh and feire hit dælde
Nes he noht ȝælpinde ah he wes ȝeuecusti
he wes þer swiþe oht mon and æþele weore hid deden
 and him þer ofte wel ilomp þerfore he wes þe leofere
þa he wes þere wel cuþ and oueral icnawen
 and þe king hine leouede and al his leoden
Þa nom he his iferen and bisohte þeos folkes king
þat he him sculde fulste mid his gode folke
his lond to biȝetene of Belin his breoþer
Þe king him bihette and wel hit him ȝette
Þa bead he leaue and he furþer laþ
to Seguine Duc þe lauerd wes of Burguine
 and of þen Brutlonde þe is biȝeonde sæstronde 
Feire he igrette þeone duc þa he his griþ sohte
he seide þat he him wolden hæren and halden hine for herra
leofliche him buwen and halden hine for lauerd
Þe duc þerfore fain wes and hine fæire onfeng
Brennes wes swiþe hende his hap wes þe betere
Brennes cuþe on hundes Brennes cuþe an hauekes
he cuþe mid his honden hanlie þa harpe
þurh his hændecraftes hiredmen hine leouede
 and his lauerd alse wilcume swa he weoren his aȝene sune
Þe duc hauede æne dohter þe him wes swiþe deore
ah he neuede nenne sune þerfore he wes sari
Þe duc bisæh a Brenne þe hauede bodi hende
 and him to seide mid sohfeste huȝe
Brennes þu ært hende and þu ært hæh iboren
 and þu eært cniht swiþe god and þu eært me iqueme
Þu come ouer streme þu eart kinges istreonne
þu eært me swiþe iliþe and ich þe leouie swiþe
Al þat ich þe bihate ich hit þe wulle halden
ich wulle ȝeuen þe mine dohter þa me is swiþe deore
 and æfter mine dæie al mi drihliche lond
for wel hit luuieþ alle mine burnes
þat hit þus beo idon and þat þu þis vnderfon
Þa answerede Brennes mid beienliche worden
Ich hit þankie þe and alle þine þeode
for eouwer muchele wurhchipe wel þat ȝe me vnnen
Al þis wes idon alse þe duc demde
Blisse was on hirede þeo Brennes þis mæide nom
mid muchelere wurhschipe he wunede mid þan ducke
Þa þat forme ȝer wharþ forþ igan
þa wes þe duc dead and Brennes hauede his duweþe
al þon folk he wes leof ase heore aȝene lif
for he heold swiþe god griþ and glæd wes wiþ his monnen
He hauede swiþe mucchel lond þat al stod an his hond
and he hæfde a swiþe god wif and he heo leouede alse his lif
Wiþinnen a lut ȝeren Brennes hine biþohte
an his broþer Belin þe his lond binom him
He sende his sonde ȝeond Burguine londe
Þe ferde wes swa muchel þat heo wes vnimete 
Into Normandie he com and þer he þa sæ nom
 and he ferde mid sunde into þisse londe
Brennes bæh a þat lond mid his leodeferde
Sonde com to Belin þa him soþ sæide
þat Brennes his broþer hefde isoht his riche
mid vnimete ferde icommen to his eærde
Belin lette beoden ȝeond al his londe
and bæd al þa kempen þe wiþinne sæ wuneden
þat heo comen to his neode to driuen vt þa vnleoden
Ȝeærwe wes þat ferde and forþward ifusede
heo comen swa næh þere twam ferden
Þa ȝet leouede þa ælde quene a wifmon wis and kene
heo wes ihaten Tonuenne ho iber Belin
and þat heo wel cudde
Heo nom hire on anne curtel þe wes swiþe totoren
hire hem heo up itæh hire cneon he wes swiþe neh
Heo eode on hire bare foten al heo hit dude for gode
Heo com to þere ferde þe icumen wes to þissere eærde
heo axede æfter Brenne þer he wes bi ferde
þer he hine wepnede alse he to fihte þeohte
 and alle his burnes duden on heore burnen
Swa leonge me hire tahte þat heo him to com
Vfenen heo him orn bitwixen hire ærmes heo hine nom
ofte heo hine clupte and ofte heo hine custe
A whet wult þu Brenne Whet wult þu balwe menge
Ȝif þu sleast þine broþer ne bistz þu neuer oþer
Ne beon ȝit bute tweien mine sunen ȝit be beien
Biþenc o þire monschipe biþenc o þire moder
biþenc a mire lare Þu eært mi bærn deore
Loka her þa tittes þat þu suke mid þine lippes
Lou war hire þa wifmon þa þe a þas weoreld ibær
Leo wær here þa wombe þe þu læie inne swa longe
Leo war here þa ilke likame Ne do þu me neuere þane scome
þat ich for þine þinge mid sæxe me ofstinge
Nu hit is vmbe seoue ȝere þat þu weren here
and al forewarde þu breke toward þine breoþer
Þu weore his mon bicumen and he þe leouede also his sone 
Aþes þu him swore swiken þat þu noldest
Þu hauest woh and he haueþ riht þat is þe swiþe muchel pliht
 and ouer sæ þu liþe al buten læue
to Alfinge kinge and nome his dohter ȝeonge
Swa þu woldest mid ferde faren to þissen eærde
and don þe seoluen bisemar fehten wit þine broþer
ȝif Denemarkene king idrecched þe neuede
 and suþþen þu come and herm her iuore
 and æft wendest ouer sæ and nu þu ært sel icumen
Nu þu eært londes weldent and us scal beon þe wurse
Mid uncuþe mannen þu wlt þi cun quelle
Ne sculde na cniht hærȝien þær he hauede hames iwald
no eæft on his cuhþe quedschipe wurchen
Ah leoue sune Brennes bei þi starke þonc
leie adun þin hærescrud and þinne rede sceld
and þi sper longe and þi swerd stronge
and ilef þire moder and leoue þinne broþer
Vrnen ire teares ouer hire leores
Brennes þat isæh and sorȝeden on his heorte
let cliden his gare þat hit grund sohte
He scæt his riche sceld feor ut in þene feld
awei he warp his gode breond and of mid þere burne
Brennes and his moder mildelichen ferden
in ænne bradne feld and Belin him toȝennes
Þa weop þe breoþer al swa dede þe oþer
Þa spec þe moder milde mid muþe
Ȝit buþ mine leoue sunen liþeþ tosomne
 and iwurþeþ sæhte and euer on blisse
Cusseþ and cluppeþ cuþie meies
Cnihtes ȝit beoþ boþe kene while ich wes quene
Nis hit noht unhuhtlic incker moder inc hateþ
Þer heo hom custen þe weren kinges bearn
bifeoren þa twam ferden freondscipe makeden
Bemen þer bleowen blisse wes on folke
þer weore segge songe þer were pipen imagge
þer wes swa muchel murehþe þat ne mihte heo beon namare
Þus iweraþ Brennes sæht whit his broþer
Þa makeden heo ane laþunge of heore leoue folke
þat al comen to Lundene uppe wite of feowerti punden 
to þan hustingge biforen Belin kinge
Þa weoren al þas leoden at Lundene isomed
Þer wes Belin þe king and al his kineriche
Bruttes and Scottes and moni scone þein
Þer wes þe Duc of Burgoine Brennes ihaten
Weoren þa broþerne bliþe on here mode
 and al þa twa ferden of moni ane eærde
Þe kingges nomen to ræde at riche heore monnen
þat heo wolden mid ferde faren into France
In France weore læwen sulkuþe a þan dawen
 and selcuþe tidende for þer were feower kinges
Belin seide to Brenne Fare we bliue
in touwarde France and mid fehte hit biwinnen
Heo bleuwen heore bemen and buden here ferde
and to þere sæ wenden and wel ouer commen
Mid nihen hundred scipene heo commen into hauene
heo commen into þen lond and neoþereden þa leoden
Com þa tiþende to þan feouwer kinggen
þat Belin king wes icumen and þe duc Brenne
mid unimete ferde to biwinne France
Togadere þe kinges come and æþes heo sweoren
þat heo wolde libben togadere oþer liggen
 and euerælc oþer halden for broþer
Mid aþen heo hit bihæten and ful wel hit heolden
Heo sommeneden heore ferde þe wes feondliche stor
 and heo ferden bliue toward Beline
Brennes mid his ferde wes biforen Beline
Togædere come þeos kinges mid heore hereþringes
Ferde whit ferde feonliche feuþten
Scottes and Bruttes beiene togaderes
Belin here læuerd heom biforen wende
Brennes bisides mid his folke of Burguine
Heo smiten togædere helmes þere gullen
breken brade sperren bordes þer scænden
redde blod scede rinkas feollen
þer wes muchel gristbat þer wes cumene fæl
weoren þa hulles and þa dæles iwriȝen mid þe dæden
Belin ibræid up his helm and clipede to Brennes 
Ne isihst þu leoue broþer heou breoþeþ þa Frensce
 and þa ferde of unker londe isund ȝet stondet
Greiþe we us seoluen mid grimme oure ræsen
 and heom on ileggen mid orde and mid egge
Brennes wes swiþe bald and þis wel bileouede
Al heo heom slowen þe heo aneh comen
and þas feower kinges heo leiden to þan grunde
Whulc riche mon þer atfleh into castle he abeh
 and heo him after ferden mid spere and mid swerde
Nes þer nan oþer liþ ȝif heo nalden ȝernen griþ
þene castel heo nomen hine seulfne and his folke sloȝen
Þus heo þurheoden Francene þeode
In þan ilcan ȝere wes Belin kaisere
and Brennes his broþer beiene togaderes
for heo hauede France mid fehte biwunnen
and alle þa fre londes þe leien into France
Þa hauede heo muche riche irumed to honde
þeo speken heo togadere þa sele ibroþeren
and seide þat heo wolden halden hustinge
of allen þat leoden þe heore læwen leoueden
 and of al þan londen þe stoden on heore heonden
and þurh heore alre dome heo wolden fære to Rome
to wreken o þon folke Remus þene feire
þe Romulus his broþer in Rome ofsloh
þer biforen fele ȝere for al þat monkun wes þa ȝet þere
Al þa kinges þus duden swa heomself demmeden
heo gaderede heore ferde in Francene eærde
Þa þat folc wes icumen sone heo fusden
for þer wes swa mochel folc and swa vnimete
þat a neuere nane walde ne mihte hit al halde
Heo ferden ouer Mungiu mid muchelen here ferden
seoþþen heo ferden ful iwis þer me clipþ Munt Senis
heo nomen al Taurins and Iuorie and alle þe burȝewes of Lumbardie
Versæus and Pauie and Cremuinne Melan Plæucence and Buluine
þet wæter heo ouerferden of Taurim and seoþþen heo ferden ouer Bardun
Tuscan heo habbeþ al biwunnen i Salome heo slowe monie þusend monnen 
Swa heo nehlehte toward Rome to late heom þuste are heo þer comen
 and þat Romeanisce floc swiþe wes offered
for heom comen stronge tidinge from Belin þon kinge
Haueden al þa reuen þe wunede in Rome
and alle þa riche gumen þa Rome burwe walden
iloked tweiene eorles i þon ilka ȝeære
þe sculden witen þat lond and wissien þa leoden
 and læden here ferde wher hit neod weore
for heore beire nome ich þe wulle telle
þe an hehte Gabius þe oþer Prosenna
Þeos ilke eorles weren kene ohte men and wel idone
and al þat Romanisce folc ferde bi heore ræde
Þeos eorles comen to Rome to þan redfulle monen
axeden heom ræddes of swulchere neode
wheþer heo boden ferde whit Belinne to fehten
þe heo speken him wit and seoþþe axeden his griþ
Þa weoren in Rome wise men on dome
and þohten bipechen Belin mid heore prætwrenchen
Heo nomen heom to ræde and to somrune
þat noht heo nolden fehten no heore ferd leade
Ah we wullet gan a leoþe and leoue we wulleþ wurchen
we wulleþ setten heom an hond al þis Romanisce lond
 and wurþien heom in leoden al swa mon lauerd scal
ȝeuen heom seluer and gold and bitechen heom al þis lond
ȝeuen heom garisum swa heo wulleþ kepe
vre childre to ȝisle ȝef heo swa wulleþ
ælcches barunes sune þe i þissere burh wuneþ
þeo scullen beon icorne and swiþe wel iborne
childre swiþe hendi ȝisles feor and twenti
 and ælche ȝer of golde ten hundred punde
Þa kingges buh stronge and of ferrene lond
Heo habbeþ swa muche folc swa nes næuer eær on ferde
Þe kinges beoþ ȝunge of æhte ȝissinge
Sone swa heo ihurden swulch worde don heo hit wulleþ
for heo ne mawen bidde mare buten þat we ȝernen heore ære
 and ȝif we mawen swa wel don þat heo þis wullen vnderfon
 and bileuen oure leoden and faren to heore londe 
seoþþen we sculleþ biginnen to don ure wille
for betere is þat we leosen leoue oure children
þanne we nimen swulne ræd þat we allen beo deade
and al Rome burh mid fure forberned
 and al þat liggende lond þat liþ into Rome
beo al biræiued þe nu stondeþ riche
For ȝif hit wulleþ Teruagant þe is oure god of þisse lond
hermid we sculleþ heom bicharren and seoþþen heom amarren
þat ne sculleþ heo nauere isunde cumen to heore londe
Þa seiden heo in halle Þisne read halde we alle
Þeos eorles heom gereden mid godliche scruden
 and nomen mid heom cnihtes swa feole swa heom þuhte
ha leopen an heore feire hors biwriȝen mid fæire palle
Ælc mon nom an honde ane scale of rede golde
Feouwer daies fulle forþward heo wenden
þat heo comen to þon eærde þer Belin wes mid his ferde
 and Brennes his broþer beiene tosomne
Heo axeden aþelinges wer leye þa kinges
Me heom tahte þa feldes þer weoren þare kingene tælddes
Heo ferden biliue þat þider heo comen liþe
Heom þuhte muchel ferlich of al þeon folke
wher hit al inumen weore þat heo iseiȝen þere
Heo iseiȝen Belin king buȝen ut of telde
 and heo lihten adun and leofliche on cneowen
forn at þan kinge heo fullen to folde
Læuerd þine ære for þu ært leodene king
We þe aȝeueþ Rome and al þa riche
 and al þa londes þe liggeþ into Rome
 and alle þe madmes þat we on horde habbeþ
 and swa muchel garsumme swa þine gumen kepeþ
 and æþes we sulleþ þe swerien þat we þe nulleþ swiken
uppen ure godd wel idon þe is icliped Dagon
We swullen þine men bicomen and þine monscipe heien
mid allen oure mihten daies and nihtes 
and we þe wulleþ bitechen ut of þissere riche
feur and twenti ȝunge riche monne childere
þe scullen beon alle icorne and swiþe heiȝe iborne
We scullen of þissere þeode cumen to þire neode
and whuder þu hatest for þu ært ure hærre
 and to swulche forward we beoþ hidere isende
 and we biddeþ þine ære nu and aueremare
Þe king wes stille and þa swiken speken ille
he weonden þat hit weoren soþ þat heo iseid haueden
ah al heo þohten oþer to slæn Belin king and his broþer
Þeo hit up bræc hit wes god þat he spec
Wel ȝe me bihatet halde ȝeif ȝe wulleþ
eow swal beon þe betere
To swuche forewarde fon ich hit wulle
 and ȝe scullen of me halden and habben me for harre
 and habben freoliche eoure lond and we freond iwurþen
Todaie a seouennihte bringeþ me her rihtte
gold and gersume ȝeoue and eower ȝisles
 and cumen her on fore þe hæxete of Rome
 and swerie me æþes þat æþ heom scel iwurþen
 and bicumen nu mine men and mine monscipe hæien
 and ȝif ȝe þis nulleþ alle ich ȝeow aquelle
Ah swiþe ham rideþ leou wer here ich eow abide
Ȝif ȝe spekeþ mid rihte comeþ todæi a seouennihte
and ȝif ȝe spekeþ wowe bilæuet inne Rome
 and ich eou wullen to faren and bringen eou sorwen an kare
Þeos swiken gunnen ride ham into Rome
 and ȝarekeden heore ȝeouen and alle heore ȝisles
 and to heore dæie brohten to Beline kinge
 and he heom faire vnderfeng and freondscipe bihehte
Ȝisles heo him ȝeouen sone and his men bicome
and he mid þan ilke foreward fusde eft aȝenward
 and þa swiken sone ferden to Rome
Belin and Brenne beie tosomne
nomen heom to ræde and to somrune
þat heo wolden liþen þurhout Lumbardie
and faren to Alemainne and þa aþelene biwinnen
Þa Almainnisce men weoren of here cume warre
 and heo gadereden heom toȝeines strongliche ferden 
of alle þeon londe þon keiser hæfde an honde
 and þa Romanisce men ful ȝære hit iseȝen
þat Belin and Brennes beiene weoren ifarenne
Heo ȝærkeden ræhþen twa þusend rideres
and swiþe an hiȝende senden heom efter
Heo letten forþ bisiden anoþer folc riden
ten þusend kempen alle icudde
þat heo biforen comen þan kaiser to helpe
þe wolde aȝen king Belin feht ihalden
 and þat Romanisce floc riden heom bihinden
Heo þohten heom beon onfest þer þe hulles weore mest
 and senden heom arewen i þon weie narewe
slean heore lauerd Belin and his broþer mid him
Heo forȝeten here ȝisles and þat griþ þat heo ȝurden
æþes and þa treuþen þerfore heo hauede teonen
Belin and his broþer beien weoren warre
of þon swikedome þe heom com of Rome
þa haueden heo þa mære æie of þan Alemainnisce kaisere
Þa speken heo mid ræde for heo haueden neode 
þat Brennes and his ferde aȝen faren sculde
fehten wih þat Romanisce folc and fellen ȝef heo mihten
 and Belin bæh ouer munt mid muclen his strengþe
to feahten wiþ þon keisere and wih þon Alemainisce here
fondien on fehte ȝif he hine ouercumen mæhte
 and wheþer heore of þen broþeren þe ærht his fæht ouercome
come onȝean sonen to helpen þon oþer
Þe folc of Burguine ferde aȝan mid Brenne
of France and Peitou sworen him and plicten
of þan Maine and of þan Turuine treuliche him hærden
of Normandie and of Flaundres freoliche him fulsten
 and of Lohærenne heo liþe to mid strengþe
 and þat folc of Cascuine þe noht nælden griþien
 and folc of fele leode þe liþe forþ mid Brennen
to þan Romanisce men þe heom æfter uoren
Brenne and his folc heom to comen
Anan swa heo iseiȝen Brennes buȝe heom toȝennes
swa þat Romainnisce folc sohte to flæinde
 and heo heom æfter foren and monie þer fullen
 and swiþe monie þer fluwen and ferden to Rome
 and Brennes þe riche softe heom beh æfter
mid starkere fore ferde toward Rome
and Belin þe aþel king wes in Alemainne
Ferde he hauede inoh muchel and vnifeie
Bruttes and Wailsce Scottes and Densce
þer wes Godlac þe king þe god wes to neode
Þa iherden tellen þe ten þusend cnihtes
þe weoren icumen of Rome þan keisere to fulsten
þat Brennes þe riche ferde touward Rome
and summe heore men islæȝene and summe todriuene
nomen heom ræde þat þeonenen heo wolden riden
riht touward Rome eære Brennes þider come
Þat word com to Belinne of Brennes his broþer
heo he hauede itaken on and al whet he haueden idon
And oþer sonde þer com þe sone him talde
þat tweie þusend cnihtes þe werren i þon Alemainnesce fehte
wolden aȝen sone faren into Rome
 and al makeden heore faren alse ha wolden a þare niht faren
Belin wes swiþe wis and warscipe him folweden
he hauede monie Alemains mid agge toheowen
and monie he ledde isunde mid him ibunden
He hauede tweine wisse men i þon fuhte biwunnen
þeo cuþe þes londen lawen and speken whit þon leoden
Belin king heom to spæc and þus heom wiþ spilede
Ihere ȝe cnihtes whet ich eow wulle cuþen
Ic inc habbe beiene an inne mine benden
Ȝif ȝet wulleþ after ræde faren ich inc wulle freoiȝen
mid gode ræue bihon and makien inc riche
faren mid me suluen and ich inckere freond wurþe
ȝif ȝit me wulleþ laden þe cunne þas leoden
riht to þan weie þe ȝit witen ful wel
þar þis Romanisce folc forþ wulleþ riden
and we heom sculleþ fon on and heom wiþ fahten
feollen oure feondes and faren after Brenne
 and liþen mid ræde and Rome biliggen
and þis ich inc biseche þat al we wurþen sele
Þa cnihtes weoren wise and ful ȝerewitele
 and al ham iwurden þe Belin heom toȝernde
and heom markede forþ touward Muntgiu heo ferden
into ane mucele bæche þa munte bihalues
þer heo forþ sculden cumen þa weoren þa gumen feie
Belin wes bi hullen swiþeliche stille
þa comen liþen þa weore Romleoden
Belin heom to leop biforen and bihinden
Þeo cnihtes weoren vnwepned þa þe wæne heom wes ȝeueþe
heo wenden to beon sikere þeo Belin heom on sohte
Ne nomen heo nonne cniht quic ah alle heo heom aqualden
for nauede Belin nan cnihte þet he næs þere god kimppe
ne neauere nenne herdswein þat he ne fahte alse þein
ne næuer nænne hirdcnaue þat he nas wod on his laȝe
Þat faht bigon at midniht and laste þat hit wes dæiliht
 and swa þene dæi longe heo wenden seoþþen þa muntes
and qualden alle þa ilke þe aniht weoren atcropene
Belin a þene mærȝen letten blawen his bemen
 and beonnede his ferde hahte forþrihtes
riden þenne ilke wæi þe forþ into Rome læi
æfter Brenne his broþer þe heom biforen wes
Brennes hit hirde suggen and his broþer abad
Forþ heo buȝen beiene þat heo come to Rome buri
Þa burh heo bileien mid heore leodferden
Þet folc þer wiþinnen heom ohtliche wiþ fehten
Belin and Brenne heo bileien al abeoten
and þa oþere hem scuten to scærpe gares
Ofte heo letten grundhat læd gliden heom an heore hæfd
stockes and stanes and strales hate
and swiþe wel heo wereden þa walles of Rome
Þer fore alle þan cræften þe heo uten cuþþen
ne for alle þen fuhte þe heore ferde makede
ne mihten heo Romewal nawiht onwalden
ah heo loseden monie þusend godere monnen
 and tuwen heom fram þan walle wa wes heore herten
Þe king him biþohten whet heo don mihten
and seiden heom bitwenen Leteþ comen sonen
þa feouwer and twenti children þe we habbeþ to ȝislen
and doþ up an waritreo þeron heo scullen winden
 and wreken þan siþes and ure wiþeriwinnen
for ȝet we scullen heom to liþen swa heom biþ ælre læþest
Þe furken weoren aræred heo teuwen up þa ȝisles 
and heom þer hengen biforen heore eldren
Wa wes heore faderen þeo heo iseiȝen heore beærn hangen
Mid muþen heo seiden mid aþen heo hit sworen
þerfore hit sculden iwurþen muchele þa wurse
swa þat for deaþe ne for lif nalden heo nauere makien griþ
for þat weoren þa richcheste and þa alre hæhȝeste
 and þa radfulleste þe wuneden in Rome
þat biforen heore eȝenen bihulden and iseȝen
þat heore bern me onheng on heȝe trouwen
Þa orles weorne iwende swiþe for þeonne
þe heom wite solden Gabius and Prosenna into Lumbardie
into þon leode efter monkunne þe heom sculden fulsten
to helpene heore monne aȝen Belinne and Brenne
Þa com þer a mon irnen from þan twam eorlen
þe brohte writrunen into þere burh of Rome
þat seide heom to soþe þat þa eorles comen
in þer ilke nihte mid ten þusend cnihten
 and mid ferde vnimete of monnen on foten
þe sculden cumen bihalues and Belin king aquellen
and Brennes his broþer beiene togadere
Ȝif ȝe me wulleþ ileuen anan swa hit beoþ auen
sendeþ ut cnihtes and biginneþ to fihten
ær hit beo midniht ich sugge eow hit soþriht
comeþ mid heore mannen Gabius and Prosenna
þe sculleþ eow wurþliche wreken on eower wiþeriwinnen
Anan swa þe dæi wes agan swa heo ȝeten openeden
letten ut cnihtes bigunnnen muchele fihtes
swa heo fehten al niht þat hit wes dæiliht
Þa com þer fusen vnimete ferde
Gabius an Prosenna mid muchele monkinne
ut of Lumbardie and liþen touward Brenne
 and he heom faht wiþ feondliche swiþe
 and Belin him resde to to þan Romanisce folke
 and heo fusden swiþe Þe faht wes unimete
þer wes ballu riue Bruttes þer fullen
Belin and Brennes burstes þare hæfden
 and þa Romanisce men remden heom uuenen
Whet wolde ȝe her niþinges mid þe Bruttisce kinge 
wende ȝe mid ginnen Romen biwinnen
wenden ȝe mid fehten to fellen uren leoden
 and beon eow seluen riche and welden al Rome
Ȝe scullen drinken eowre blod balu eow is ȝeueþe
Ȝe beoþ ure bernenne bone þerfore ȝe sculleþ breoþen
fallen and ure leoden swa eow biþ alre læþust
Belin and Brennes buȝen heom fram þan fuhte
wihinnen are muchele dic þe heo hæfden ilet dælfen
þat heore folc mihten swiþe wel wunien wiþinnen
Þerinnen heo speken þerinne heo runden
ane lutle while ne leaste hit nawiht ane mile
and þus heo seiden heom bitwune
Ȝif we hennen fareþ þus alle heo wulleþ æfter us
and ȝif hit swa ilimppeþ þat we ham cumen liþen
heorten we haueden sare and ure cun ædwit aueremare
Ah ga we heom on mid sweorde for al heo beoþ forlorne
 and ureke ue ure winemæies
for leouere us is here mid manscipe to fallen
þanne we heonne isunde farren ure frenden to scare
Þe while þe heo þus speken and spileden mid worden
wende þa þeodisce men þat Belin wolden þenne
and seiden heom bitwenen in þere burh of Rome
Nu heo wulleþ heonnen nulleþ heo namare fehten
ah Belin and his broþer al heo þoþten oþer
Heo senden ut of Rome cnihtes wel idone
feowerti hundred to hæȝen ane castele
to kepen Belin king and his broþer Brennes
and baldeliche whiþ fehten
and þa oþere of Rome riden heom bihinden
and slæn heom bitwenen and wreken ore tounen
Þe cnihtes weoren on fore fer ut of Rome
Þa hehte Belin and Brennes his broþer
Lihteþ of eowre blanken and stondeþ on eowre sconken
and kerueþ eowre spere longe and makiet heom scorte and stronge
scradieþ eower sceldes al of þe smal enden
and we eow wulleþ biforen libben oþer liggen
 and aueralc god mon harde hine sulue
for her scullen þe wædlen alle iwurþen riche 
Blawen ore bemen and banneþ ore ferde
and maken we of ure uæren fihtie ferden
and on aueralche hæpe hertoȝe stæpne
þa heom makie balde and togadere halde
 and wenden to þen walle on æuerælchere halue
hiȝendliche fo we on for alle we scullen wel don
Þeo blewen heo here bemen þat heo of Rome hit sculden iheren
and heo ut iwenden ohte kempen
Þa iseȝen heo of Rome Belin and his broþere
þa clupeden heo lude ȝeond þare leoden
Nu fleþ ure ifan nu we sculleþ heom to gan
Mid þe forwarde monnen ut wenden Prosenna
Gabius him com æfter mid fifti hundred cnihtes
mid alle heore wepnen þe weoren vniwælde
Þa oþere weoren swifte heore wepnen weoren lihte
heo leiden togadere and feonliche fuhten
Weoren heo of Rome alle ridinde
þa oþere afoten and fengen heom toȝæines
and slowen alle heore hors here hæp wes þe lættere
Gabius heo slowe Prosenna heo nomen
heo duden heore wille of þan Rommonen
alle heo slowen þat heom aȝen stoden
Heo breken þa Romwalles on auerache halue
and binnen heo iwenden and þa burh awelden
Biwunnen heo Rome þe riche burh wel idone
þer heo funden michel gold and gærsume unimete
Heo unbunde þa locun drowen ut þa baiȝes
þa palles and þa purpres þe iworht weore in Puill
alle þa maþemes þe weoren monie kunnes
Þer wes moni wrehche sone iworþen riche
al þa seouen nihte his iwil þar hefde ælc cniht
of seoluere and of golde inoh of þon londe
Letten þa kinges don fæire þinges
timbrien þa hallen bæten þa walles
þe þer weoren tobrokene mid þeon balu fehte
Letten heo climben on hæh cleopien to þon folke
þat þe kinges heom speken wiþ and þer setten heore griþ 
þat ne wurþe na man swa wod þat of oþere falle his blod
ne of his æhte ȝerne buten he hit ȝeuen him wulle
And alle þe flæmen þe iflowe buþ of Rome
þe aȝan wulleþ cumen þes kinges griþ wilniæn
and bicumen þes kinges mon alse we hit ær cuþden
cumen al mid sibben and her heore lif libben
and habben þa ilke læȝen þe stoden bi heore ældre dæwen
And Belin ure hæȝe king hit bitæcheþ Brenne
þe scæl bilæuen here and beon eower kæisere
and himseolf wule liþen and eower læue habben
nen he wule buȝen into Bruttæine
Wælle muchel wes þa wop þæ Belin þeonne wende
ah heo weoren ifrouuerd sone for þan richedom of Rome
Brennes þer boȝede king of Lumbardie
and Belin gon wenden into þisse londe
Lette he ȝeond his castles makie kinewurþe werkes
rihten alle þæ hallen and stronginen þæ walles
bulden þa bures hæien þa toures
and swa þis wunliche lond mid wurþscipe wælden
 and Brennes walde Rome fulle fiftene ȝere
þa endede Brennes wel wes Romanisce folc þæs
Heo seolf nomen heore lond and heolden on heore hond
burh and heore blissæ seoþþen Brennes wes deæd
 and Belin i þisse londe makede læȝen stronge
 and laȝen swiþe gode þe bi his liue stoden
Belin ferde to Wales and anne burh makede
he heo makeda æþþele uppen Uske þan wætere
Of þon ilke flode þe king hire nome funde
þan king heo wes deore Kæir Usch heo næmde
and seoþþen heo wes ihæten Kair Lion ich wullen seggen þe for wan
Vmbe feole ȝere æfter Belinnes forþfare
herden þe men of Rome of Belinnes deaþe                   *
and seiden heom bitwenen While he dude us tuone
Nu is þe king iburied Wrake we us on Bruttes
 and into þan londen we sullen faren bringen þer sorwen and kare
Hider heo gunnen senden of Romanisce ende
feower ferrædene þa we clipieþ ferden
þe weoren on þan ilke dæȝen legiuns ihaten
werren on alche legiun þus feole leodkempen 
six þusend and six hundred and sixti iferen
Þeos comen bi wateren of weorren heo weoren wise
heo duden i þisse londe alle leode sorwen
and auer o þon ende heomseoluen weoren isunde
 and aueralche wintre inne Wales heo wuneden
Heo iwunne þe burh Kair Uske and þerinne heo wuneden
a þat her com liþen ma of heore leoden
For ilke legiuns heo clupeden Kair Usc Kaer Liun
Seoþþen her com oþer moncun þe heo cleopeden Kaerliun
Nu ich þe habben iseid hu hit is igan of Kaerliun bi Glommargan
Fo we ȝet to Beline to þan blisfulle kinge
þa he hæuede imaked þas burh and heo inemned Kaer Usc
Þa þe burh wes strong and hende þeo gon he þonnen wenden
he wende riht to Lundene þe burh he leouede swiþe
He bigon þer ane ture þe strengeste of al þe tune
and mid muchele ginne a ȝæt þervnder makede
þeo clupede men hit Belȝæsȝate
nu and aueremare þe nome stondeþ þare
Leouede Belin þe king in alre blisse
and alle his leoden leoueden hine swiþe
An his dæies wes swa mochel mæte þat hit wes vnimete
þat folc þurh heore drunken moni þusend swulten
Þe king leouede longe þat hit com touward his ende
þat i Lundene he wes dæd sari wes his duȝeþe
wa wes heom on liue for þæs kinges dæþe
Heo ferden to his horde and nome þer muche deal goldes
heo makeden ane tunne of golde and of ȝimme
þene king heo duden þerinne þat wes here louerd Belin
vp heo hine duden heȝe an ufenmeste þan turre
þat me mihte hine bihalden wide ȝeon þeon londe
Þat heo duden for muchelere luue for he wes here dure læuerd
Þus iuor al Belin king seoþþen com his sune Gurguint
Gurguint Bertruc hehte his sune wellen æþele wes þe gume
welle witer wes þer a mon and wisliche heold his cunedom
Sæhte and sibbe he luuede unstronge monnen he leoþede
griþ he heolde alse his fæder god mid þon bezste
bute þat þa Densce men dunriht atsoken
þat heo to Brutlonde nolden maren senden 
gold ne garsume ne gauel of þon londe
Gurguint hine biþohte what he don mæhte
he seonde his sonde wide ȝen his londe
he beonnede his folc and ȝærekede ferde
muchele and grete mid monnen vnimete
He to scipe wende and fram þan londe hælde
ofer þane saltne strem sel hit him þuhte
A þene oþerne dæi he com to Denemarke
he iwende uppe þat lond æfter his iwille
he axede gauel of þan londe þe his fader hauede an honde
þe Gudlac king him ȝaf mid godene iwille
Þa seide Gudlakes sune mid gromiende speche
Ȝif mi fæder dude his wille nulle ich hit naht iwurþen
ah fare he ut of mine londe ȝif he wulle libbe
Þat word com to Gurguint þe wes Brutlondes king
Wher beoþ mine þeines wher beoþ mine sweines
wher beoþ mine kempes and mine kene men
Eorneþ and eærne and al þis lond bearneþ
and alle þa men slæþ þe ȝe cumeþ neh
and heore children and heore wif werpeþ into þe wæteren
and brekeþ heore walles and berneþ heore halles
seælleþ heore tures and swaleþ heore bures
 and swa heo sculden understonden þat ich am king of Brutlonde
and þat heo aȝen me to ȝelden alse heo duden Belin kinge
Forþ iwende þat hired swa þæ king hæhte
heo dude þer muchele hermes mid hæhȝere strengþe
Þe king of þan londe mid muchelere genge
com toȝeines Gurguint mid godliche strengþe
Heo fuhten wunderliche inoh and Gurguint Denemarkene king ofsloh
 and his Densce ferde he felden to þan grunde
He ferden to þan burȝen and him alle onbuȝen
and alle he awælde betere and wurse
His men heo bicomen and æþes him sworen
 and æfter cure heo him ȝeuen þreo hundred ȝisles
and al swa muchel gærsume swa Gudlac king bihehte
þa Belin inne freode and alle his iueren
And Gurguint þa iuende aȝæn into þisse londe
Ase he ferden on his wæi bi þan ende of Orcanai 
þa fonde he i sæflod þritti scipe gode
of wapmen and of wifmen þe schipe wel afulled
mid fele cunne wepnen swiþe ibone
Þuhte Gurguint þon kinge hærof swiþe sællic þing
whet þat scipen weoren þe he ifunde þere
He sende ane sonde him to and hæhte heom suggen
wannen heo weoren and whet heo þer sohten
and ȝif heo wolden speken him wih and ȝernen þes kinges griþ
Þa enswerede heore alre lauerd
We wulleþ speken him wiþ and ȝeornen his griþ
Heo togaderen come and griþ heo nomen sone
Þa queþ Pantolaus wiþ Gurguint he speke þus
We beoþ sæwerie men mid wedere bidriuene
Ich hæhte Pantolaus and þu art læuerd ouer us
we beoþ a þine londe bicumen þine laȝen we biluuieþ
and us alle þu miht walden æftere þine iwille
Of Spaine ich wes ut idriuen and al mi drihtliche folc
swiþe muchel we habbeoþ isoht bi þisse særime
a lond þe us were liþe þe we mihten on libben
ne maȝe we hit ifinden for næuer næne þinge
lond to ure leoden þer we maȝen to liþen
We habbeþ ihaued moni burst moni hunger and moni þurst
moni walc moni wind bi wilde þisse watere
Nu we biddeþ þin ære ne maȝe we drien hit namare
and ȝif hit weoren þin iwille and þu hit don woldest
to ȝifuen us an ende i þine kinnelonde
we wulleþ þine men beon þine monscipe herien
 and þe leofuen wiþ a to ure liue
Þa enswærde Gurguint þat wes Brutlondes king
Nulle ich na so don ah eower monradene ic wulle fon
and ich eow wulle senden into ane londe
for ich nat whet ȝe beoþ ne whannen ȝe icume beoþ
Ah ȝe scullen habben lædesmen and forþ ȝe scullen liþen
 and ich eow wullen lanen of mine leodfolke
fouwerti hundred cnihtes þe gode beoþ on fihte
Heo sculleþ eow þat lond bitaken þer ȝe sculleþ libben
and eower laȝen setten to rihten eore leoden
Gurguint heom sende into Irlonde 
þar nas nauer nan man seoþþen Noes flod hit hauede ouergan
 and Gurguint forþ wende into þisse londe
and Pantolaus þer ȝeonde wunde wel mid þon beste
and lette hine clepie king and his wif quene
And he sette stronge lawen to steowien his folke
for heo haueden inne sæ seorwen ibidene
fulle seouen ȝere heo misliche foren
Heore claþes weoren iwerede and vuele heo weoren igærede
nakede heo weoren and naþing ne rohten
wha heore leome sæȝe alle þe on heom weoren
 and þus heo ladden heore laȝen and longe heo ilæsten
 and Gurguint i þisse londe leouede mid blisse
 and he huld god griþ þe while þe ilaste his lif
in Kaer Liun he wes dead seorhful wes his duȝeþe
Anne sune he hauede aht mon Guencelin ihaten
he walde þis lond and þas duȝeþe æfter his fader dæie
Þes wes þurþut alle þing clæne mon and god king
he ledde swiþe feir lif and he hæfde a god wif
Marcie men heo clupede þat is ȝet widene cuþ
nu and aueremare is taken of here heare
Þeo quene leornede anne craft heo wes a boken wel itaht
heo leornede hire lære leofliche on heorten
of hire wisdome sprong þat word wide
þat heo wes swiþe wis of wordliche dome
Þa makede heo ane læȝe and læide ȝeon þat leode
þeos laȝe wes al iworhte
Bruttes nemneden þa laȝen æfter þare lafuedi
to soþen wihuten wene þe laȝe hehte Marciane
Seoþþen þeræfter monie hundred wintre
com Alfred þe king Englelondes deorling
and wrat þa laȝen on Englis ase heo wes ær on Bruttisc
and whærfde hire nome on his dæȝe and cleopede heo Mærcene laȝe
Ah þet I þe sugge þurh alle þing ne makede heo noht ærst Ælured king
ah heo makede þa quene þe me Mærcie cleopede
and Ælured heo seide on Englisc þis is seoþ ful iwis
Hæfde þas wise quene bi hire weoreldkinge 
ænne lutelne sune Sillius ihaten
nefde heo children na ma þerforen wes þere quene wa
Nefde þis child Sillius buten seouen ȝeæra
þa his fader wes dæd and his duȝeþe bileæfde
His moder nom þas riche and mid ræde heo walde
 and wiste wel hire sone a mid hireseolue
Þa þe sune wes swa ald þat he wes an horse bald
þa makede heo hine king his folke hit wes iqueme
He wes a god mon and softe he wolde libben
ne leouede he noht half his lif þat him ne com his dædsih
He bilefde tweie sunen þa tuwen þes fader þæuwes
Þe aldre hæhte Rummarus þe ȝungere hæhte Damus
Rummarus wes ane while king and seoþþen Damus hit onfenge
Þes Damus on his deie ane chiuese him ichæs
he hauede bi þare wimman enne swiþe wandliche sune
Morpidus ihaten monnene strengest
of maine and of þeauwe of alle þissere þeode
Þes biȝet þesne kinedom þurh kenschipe muchele
cniht he wes swiþe strong kene and custi muchel and long
of alle þingen heo weore god ȝif heo neore towamed
Anan se he wes wraþ wiþ eni mon i þan stude he hine wolde slæn
nere he na swa riche cniht þat he hine ne sloh forþriht
weore hit riht hit woh i þon stude he hine sloh
 and sone swa he iwraþ glad he dude al þat me hine bad
Ah hit wes muchel hærme of ane mon swa hende
þat þurh his wraþþe his wit wes awemmed
A þon ilke time com þe duc of Moraine
into þisse londe leode to hærme
ferde bi þere sæbrimme and monie burstes dude
he makede muchel ræflac ræh he wes on fihte
Æfter sæ he forh laþ to Norþhumberlonde
þer he gon bulde castel swiþe strongne
al abuten him þat londe he nom to his aȝere hond
Morpidus þe balde iwærþ him abolwen
and sende ȝeond þæs ærde and sommnede ferde
and com to þon duke al bi lihte dæie 
Þer wes moni god Brut and moni bisi kempen
þeo fihten wiþ þone duke al þene dæi longe
Þa hit wes muchel uppe non þe king þene duc ouercom
he turnde to fleme and he æfter him ferde
Þer he sloh þene duc and al his duȝeþe
ær þe dæi weoren agon dæd heo weoren alle
mid swiþe stronge fihte þet wes mid rihte
and alle þa he funde amarwe in þon londe
oþer mid fure he lette hom slæn oþer he heom lette quic flan
Mid muþe heo hit seiden þeo þat hit iseȝen
þat Morpidus mid his honden þurh hæhȝere strengþe
seouen hundred ofsloh and swende mid wepnen
He lette makien ane dich þe wes long and swiþe deop
and he lette al þat wel weorpen þer an innen
Þa huld he ane stunde his lond mid isunde
inn griþe and inne friþe and freoliche on folke
Wnder þon hær com tidinde salcuþ to londe
and hit wes sone icuþ Morpidun þan king
þat wes icumen of þare sæ a deor swiþe sellich
frommard Irlonde com hider liþen
and bi þon særime rasde to þon folke
Oft an one dæie hit makede an hundred fæie
and æft to þare sæ wende þe wældscæþe luþere
þenne hit æft wende aȝan wærþe hit heom grætte
Þus hit to londe bæh and werede þeos leoden
þat folc hit agaste tunes hit aweste
þat folc awai hald an aulchere halue
Þe king hit harde seggen and særi wes an hurten
þiþerward wende þe king himseolue to wæine
toward þon deore þer he dæþ fæhte
Þa he com suþ swa feor þer þe feond wunede
þa hahte he al his hirdfolc faren to are burȝe
and hæhte heom þer abiden and ane he gon riden
Þa he forþ wende wapnen he ladde
þat wes a kene sweord and enne koker fulne flan
enne boȝe swiþe strong and a spere swiþe long
æt his sadele an æx and æt þe oþer hælue an hondsæx
and forþ he gon wenden towarde þan ende 
þer he herde suggen þat þe feond wonede
Swa longe he ferde þat he hit ifunde
and he lette fuse him to flan swuþe kene
and alle him to sende and seoþþen him neor wende
he ferde on his stede sulc he walde awede
Þa his flæn weoren iscoten þæ iwærd his boȝe tobroken
he igrap his spere stronge þer he pihte hit o þon londe
and he ærde to þon deore and smat hit a þan sweore
þat þe deor feol abac and þe scæft al tobrac
And þat deor up astod and ræsde o þene stede
and forbat him þa breste ban and þa senuwen
þat þa lihte and þa liuere feollen on eorþen
And þe king droh his sweord þe him wes itase
and þet deor he smat anan uppe þat hæuedbæn
þat þet sweord in deæf and þa hilt on his hand bræc
And þat deor todede his chæfles and to þan kinge weoþede
and forbat hine amidden a twa þat wes þat fiht idon
Þus ferde þe king for he wes to kene
for þe mon is muchel sot þe nimeþ to himseoluen
mare þonne he maȝen walden he sæl halden þe raþer
for vnræd is swiþe ræh his lauerd he let reosen
and auer vmbe stunde felleþ hine to þe grunde
Þet folc wes swiþe særi for sorwen þes kinges
and hit wes bliþe for dæþþen of þon deore
Þe king hæfden fif sunen bi feire his quene
Þe aldest hehte Gorbonian welle æþel wes þere a mon
Argal hæhte þe oþer þe wes Gorbonianes broþer
Þe þridde hæhte Elidur þe feorþe Ingenes þe fifte Peredur
Þe ældeste broþer Gorbonian he iwærþ king in þisse londe
he wes swiþe soþfest and swiþe wel iþæwed
radful and rihtwis and a mete runhende
He heold þis lond stille al æfter his iwille
mid treouscipe gode þe while his tir læste
and þus he hine huld an hæfne þat com his liues ende
inne Lundene he liþ særi weoren his leode
Þeræfter com þe oþer Argal his broþer
þe wes next him iboren seoþþen he wes king icorn
Þis wes þe forcuþþeste mon þe æfre hedde kinedom 
vnriht him wes leof and rihtwisnesse him wes laþ
whatse hæfde richedom he hine makede wræcche mon
his gode men he hatede þa uuele he hæhȝede
al his motinge was ful of ȝitsinge
He somnede togædere gærsumme muchele
 and æuere he þohte embe uuel and swulche weoren his dede
Þus ladde Argal his lif fram ȝuȝeþe to his dædsiþ
Togædere commen þa riche men þe aȝe weoren and mæhti
 and makeden heore hustinge mid hæhere wraþþe
Plihten mid honden þat heo wel hulden
þurh alle þing flemen Argal heore king
and ut heo hine flemden feor of þissen earde
and nomen þene oþer Elidur his broþer
Þis wes þe þridde heo afengen hine mid sibbe
 and makeden hine to kinge þe cniht wes swiþe kene
he wes of his speche ælche monne imete
wiþ þa goden he wes duhti and sturne wiþ þa dusie
Argal þe wes idriuen ut drof him wes on heorte
he ferde feor ȝeond moni lond and fondede þan leoden
he bisoþte monienne king and monienne keiser
monienne richene þein monienne baldne swein
he bisohte al þat folc þer he forþ ferde
þat heo him solde helpen to muchelure neode
mid strengþe oþer mid ginne his lond to biwinne
Ne mihte he neuere finden mon þe him wolde ȝette beon
þe him oht wolde fulsten þat he hider fore
ne naþing him bihæten þat heo him wolden helpen
Þa wes Argal þe king ærm on his mode
seorhful on heorte for his muchele burste
Argal hine biþohte whet he don mihte
þat he wolde aȝen fare and fondien his broþer
and war he mihte of his monnen æie milce ifinden
Hit wes vmbe fif winter seoþþe he heonne ferde
seoþþen he þas seorȝe himseolfen hæfde itimbred
þa lette he hine atlichen and wende to þissen londe
wiþ his aȝene kun he hine vncuþ makede
ne icneow hine nauere na man þe hine ær iseȝen hæfden
He fræinede þis leodfolc æfter heore kineleouerde
 and heo him þene king tahten þer he huntede on comelan 
wiþ his hirdiferen i þon wude of Kalatere
Þeone king he imette and mildeliche hine igrætte
Læuerd king quaþ Argal hæil wurþ þu an isunde
Þu ært mi broþer Elidur eædi beo þu æuere
ne der ich noht kennen for þisses londes monnen
þat ich her king weore leste heo me icneowen
ah ich bidde þine ære nu and æueremare
Þa quaþ Elidur þe king þi cume me is iqueme
To his broþer he com and leofliche hine custe
þer Elidur þe king weop mid his eȝenen
and mid muchelen ædmeden æþelede his broþer
and lette hine læden leofliche and stille
into ane castle Clud wes ihaten
and lette hine baþien and beddien feire
and duȝeliche hine biwitten and his namen dærnen
What iherden auere suggen a sæȝen oþer a spelle
þat æuere æni broþer dude þus for oþer
þat Elidur þe king dude for Argale
Þe king hine braeid sæc alse þeah hit seoþ weore
þe king læi on bure særiliche on beadde
He sende his sonde ȝeond his kinelonde
lette laþien him to al his leodþeines
mid wurden and mid writen þe dude heom wel to witen
þat ne mihte he no lengere libben on eærþe
ah of heom þe king wolde habben read for hiȝenliche he weoren dæd
and heo him redden wher his lich mihte bezst leggen
Þet word wes cuþ ȝeond þis lond and come þeos cnihtes
to burh þis kinges to muchelen hustinge
Þe king and his broþer weoren in ane bure
þeær heo hæfden wel iȝeten and seoþþen idrunken
Þe king eoden to bedde and his broþer hiine hudde
and mid him his leoueste men þe he wuste on liue
feowerti gode cnihtes mid burnen wel idihten
mid sweorden and mid schelden alse heo to fehte sculden
Þe king læi in his bædde alse þæh he ne mihte libben
in þære burh he sende word bi his beste wikeneren
and hæhten his drihliche folc stilleluker dremen
for his hæhued oc sæ sweþen þat he ne mihte idriȝen
to ihæren þene muchele drem of swa feole mannen 
Þe king lette witen his durren þat ne moste þer na mon in cumen
ne wiþinne þon castelburi na quic mon iboren
bute þe king mid his seonden æfter him sende
Þe king aras of bedde and burne he warp on rigge
and nam onne his honde ane wiæxe stronge
and cluppede into bure Argal his broþer
And nomen heore sonde and into þere burh senden
æfter þon hehste þringe þat he comen to þen kinge
Seone swa he to bure com þe king hine inom
and he him wræþ to ase he hine wolde anho
 and him abuten urnen cnihtes swiþe sturne
alse heo wolden mid heonden al hine toheowen
Þus seiden Elidur þe king Nu ich þe wulle quellen
bute þu beo stille and don al mine wille
Þus andswerde þe þein Ich hit wulle don fæin
Bicum her mines broþer mon ȝif þu þi lif wult habbe
Þis is Argal þe king þe of eærde wes iflemed
þe is nu hider icumen and eower king scal iwurþen
Þe þein swiþe stille dude al þes kinges wille
and seoþþen þe king hine lette don into ane derne bure
 and lette enne cniht eærne æfter an oþer eorle
and swa he þer agon ase þe oþer hæfde idon
Þus dude Elidur þe king bi allen þeos eorlen
bi ane and bi ane þat he heom hæfde al clane
Þa dude he anoþer nom he his broþer
mid muchelere blisse to Eowrwik hine brohte
þer weoren þeos leoden iliþenned togadere
Atforen al his folke he his kinehelm onfeng
 and sette hit on his broþer hæfd and hæf hine to kinge
Æuer seoþþen iwarþ Argal aþelest ærle kingen
þat vuel he al forlette þat gode he imette
iwærþ he swiþe milde þan ȝunge and þan alden
 and wiþ alle monnen ful iwis iwærþ þe king rihtwis
Þis lond wes istaþeled and stod i þon ilke
fulle ten ȝere þa iwærþ þe king vnfere
swa þe king seoc læi þreo wiken and enne dæi
ne mihte he þerof beon hæl ah dæd wes þe king Argal
Þa comen al þeos leoden liþen tosomne 
and nomen eft Elidur and duden hine to his aþþelen
heuen hine to kinge mid hæȝere blisse
and hit ane stunde stod on himseolue
 and Elidur wes æþelest of alle his moncunne
Iuienes and Perredur iseȝen þat Elidur
wes eft iwurþen leodking ouer þisse londe
Heo somneden muchel folke of feole cunne monnen
and ledden here ferde wide ȝeond þissen ærde
Togædere com Elidur Ingenes and Peredur
særliche heo feohte and fælden heore cnihtes
Þa sette i þon fuhte Elidur to flænne
and his broþeren him æfter mid alle here mæhte
Ingenes and Perredur nomen þene king Elidur
heo hine lædde to Lundene særi weoren his leoden
In are swiþe stronge tur heo duden þene king Elidur
moni ȝer and moni dæi þe king in þære ture læi
and his broþeren gunnen liþen wide ȝeond þeos leoden
Iuienes hæfde half þis londe riht bi þere Humbre
al þesne suþ ende he heold an his heonde
 and Peredur hæfde norþ al bi þere Humbre forþ
 and seoþþen þeræfter al togæderen he hit ahte
for Ingenes ne leouede buten seouen ȝeren
Þa nom Peredur al þis lond and sette an his aȝere hond
 and he iwarþ him swuþe luþer and læh al his folke
Þæ com þe færliche dæd and falde hine to grunde
swa vuele he luuede his lif þat þe Scucke hine ifenge
Þæ somnede al þis leodfolc into Lundene ferden
 and nomen ut Elidur þer he læi in are tur
and duden þer a selcuþ þing makeden hine þridde chærre king
Þa iwarþ he swa duhti swa þe dæi feire
alle folc he dude riht wel wes þisse londe idiht
inne blisse leouede his leode to murhþe
 and þa he sculde of liue wende he hæfde feiren ende
Þa com his broþer sune Gorbonianes
þe wes þe formeste of þæn fif broþeren
þe cniht wes ihaten Lador he wes þisse londes king
ah Lador ne luuede buten ane lutle wile
Æfter him com Morgan sune Argales 
a ȝer he hulde þas leoden and seoþþen he dun læi
Ænmaunus hæhte þe oþer þe wes Morganus broþer
þeos weoren mannes sunes þeos ær weoren kinges
Þes ilke Enmaunus heold his kinelond þus
þat nas na þein in þissen londe þat nalde hine fæin slæn mid his honden
and al his folc he hatede and al he hit hænde
wiþ al folc he wes wiþerward þe Wurse hine leouede
and his aȝene heredmen hine to deaþe hateden
Neoþeles on ende þat folc of þissen londen
fusden hine and flæmden feor of þissen ærde
for he wes swa wiþerward heo driuen hine of þis ærde
mid seorwen and mid seore ne com he her nauermare
Togadere commen þe hæhste eorles of þissen londe
and curen heom enne king of ane cnihte þe wes kene
he wes Inienes sune of Peredures kunne icume
Iwallo hæhte þe king he wes god þurh alle þing
wel he braid on deade efter his alderen
of alre godnesse þe gume wes ilæred
he hæfde gode þæwes his þeode wes þæ betere
Ac hit wes ladlich burst þat he ne moste libben
na lengere þene seouen ȝere ne mosten he luuien here
dæd wes Iwallo þe king his duȝeþe he bilæfde
Seoþþen her rixlede a king Rime wes ihaten
he wes Peredures bæren he wes Elidures broþer
Seoþþen com Goronces sune Elidures
Seoþþen wes Catulus his fæder hæhte Goroncius
Seoþþen com Coillus his broþer hæhte Catulus
Seoþþen com Porex king he wes of þeon kunne
Seoþþen com Cherin he wes Porexus cun
Ah Cherin leouede longe inne þisse londe
ah þa oþer six kinges þe ær weoren on londe
ne leouede nan here fulle æhte ȝere
ah longe leouede here Cherin muchel he dronk mede and win
weoren al his duȝeþen bilefed oppe drenche
and al he leas his wurþscipe for þon winscenche
ne dude nauer oþer god ne greiþe on his þeode 
Ah selliche þinges weoren of þissen kinge
swa he leoueden here wel feole ȝere
swa næuere vnleoden þis lond ne iseoþten
ah þis lond wes on griþe and ifulled mid gode
Þa com þe ilke dæi þat þe king deæd læi
þa hæfde he þreo sunen bi hæȝere his quene
þe aldeste hæhte Fulgenius Aldus and Andragus
Ah ful lutle wile liuede þas ilke
ælc of heom an stunde wes king in þissen londe
ac wiþinne feouwer ȝere alle heo weoren dæde her
Þe ȝungeste of þan breþeren þe wes þe bezste
Andragus he hæhte enne sune he hehde
Urrian hæhte þat childe þe iwærþ þisse leodes king
a ȝer he leouede and seoþþen he dæd þolede
Æfter þon kinge Vrian wes Eliud his kunnesmon
Þa com Cledaus Doten and Gurguincius
Þeos ilka þreo kinges heolden þas þeode
an efter ane þæt dæd heo weoren alle
ah nawiht heo her ne duden nouþer god ne ufel
Seoþþen com Merian þes wes a swiþe hende mon
hundes and hauekes he hæuede vnimete
þat æuereelche dæi he pleuwede mid his deoren
Ah he wes swa feir mon þat wifmen hine luueden
þerof he nom ȝemen ah hit nes him noht iqueme
ah he luuede his quene æuere bi his liue
Seoþþen wes Bledon his sune and blæþfest king
he hæfde inoh god and hit his gumen dælde
nes neuer seoþþen næ king swa custi þurh alle þinge
Seoþþen wes his sune king Cap wes ihæten
Æfter Cap Oein for elchen vuele he wes fein
Seoþþen com Sillius þe wes Oæines sune
Seoþþe sone æfter þet com a king Blæþgabreat
Seoþþen þeos worle wes astolled ne cuþe na mon swa muchel of song
of harpe and of salteriun of fiþele and of coriun
of timpe and of lire gleomen him weoren deore
he cuþen al þeos songes and þat gleo of ilcche londe 
Of him wes muchel speche ȝeond þas woruldriche
swa þat al þis moncun þat of him iherden tellen
seiden þat he wes god of alle gleocræften
Æuer wes þe king glad and æuere he gomen luueden
 and þus he lædde his lif þe while þe hit ilæste
Seoþþen wes his broþer king Arkinaus ihæten
he hit heolde seouen ȝeore i griþe he wunede here
Seoþþen wes his sune king þe vniseliche luuede
Ældolf men cleopeden þene king his deden weoren forcuþe
Nes nan swa god wif i þon londe þe he walde
ȝif heo wes a wiht hende þat he ne makede hore
þæh hit weoren an eorles wif he binom hire al hire æþelen
þe ȝunge wifmen and þe ælde he makeden to sconde
For þisse vniwærste laȝe his leode hine hateden
into þan bare dæþe nalde he for þon hit bileæfue
Seoþþen com Redion and rædden þissen þeoden
half ȝer and seouen niht þa wes he dæd forhriht
Seoþþen Redært his broþer lasse while þenne þe oþer
Seoþþen com an þe leouede wel he hæhte Famulpenicel
on his liue he wes swa riche alle þon oþere vniliche
Seoþþen com a king þe hæhte Pir his hæd wes swulc swa beoþ gold wir
þet al folc wundreden on wheonene com swa feir mon
Æfter him com Capor þe king wes on þeode
Æfter him com Eligille þe heold þis lond ful stille
þes wes a swiþe wis mon and of alle þinge wel idon
mid blisse he luuede here fif and twenti ȝere
Seoþþen wes king his sune Heli ȝeres fulle feouwerti
oþer wile he heold griþ and oþer while me fæht him wiþ
He wes a swiþe æht gume and he streonde þreo snelle sunen
Lud wes ihaten þe an he wes a swiþe æht mon
þe midlest Casibellaunus þe ȝungeste hehte Nennius
Æfter Heli king æhte þis lond Lud his sune wel longe
þes wes swiþe oht king and vnimete kene
and he wes swiþe riche for rædes he luuede
He ferde ȝeond al þis kinelond and ælche burh he makede strong 
castles makede Lud þe king and Lundenne he luuede þurh alle king
Þe ȝeht þe Lud king ahte þis lond hehte Lundene Trinouant
and of castles ner þer naþing bute þat tur þe makede Belin king
al swa þes boc her telleþ biuore a þissen spelle
Lud king lette legge þane wal abuten þe burh of Lundene al
þe auere ȝet haueþ ilast and swa he wule ȝet wel longe
He letten bulden þe hallen swiþe muchele mid alle
he hehte ilchene riche mon þat he dælde his æhte atwam
 and nome þa hæluendale and hæh bold him makede
and alle þæ vnstronge men þere burh he duden wiþuten
 and heȝede þæ burh and makede heo swiþe hende
He leide adun þere burhȝe nome and nemnede hire æfter himseoluen
 and hehten heo Kaer Lud and oueral hit let cuþen
Þat he duden al for þon þat seoþþen sculden moni mon
þennen þe king weoren dæd demen of his weorken
Seoþþen her com vncuþ folc faren in þessere þeode
 and nemneden þa burh Lundin an heore leodewisen
Seoþþen comen Sæxisce men and Lundene heo cleopeden
þe nome ileste longe inne þisse londe
Seoþþen comen Normans mid heore niþcraften
and nemneden heo Lundres þeos leodes heo amærden
Swa is al þis lond iuaren for uncuþe leoden
þeo þis londe hæbbeþ biwunnen and eft beoþ idriuen hennene
And eft hit biȝetten oþeræ þe uncuþe weoren
 and falden þene ælden nomen æfter heore wille
of gode þe burȝen and wenden heore nomen
swa þat nis her burh nan in þissere Bruttene
þat habbe hire nome æld þe me arst hire onstalde
Þa gon þis lond wenden þat com þis kinges ende
Lud king iwarþ dæd in Lundene me hine leide
þer weoren eorles swiþe whæte and leiden þene king bi ane ȝate
þat ȝet me cleopeþ ful iwis Port Lud a Bruttisce
Seoþþen comen Ænglisce men wel waht and cleupeden hit Ludesȝate
and swa hit haueþ wel longe o þon nome istonde
Þa weoren þer twa children Ludes sunen kinges
þe ældre hæhte Androgeus þe oþer Temelcinus 
Þas children uueren lutle þa here fader deȝede
Þa com heore fader broþer Cassibelaunus
and iwærþ himsulf to kinge and biwuste þas children
and leofliche heom fedde for luue of his broþer
Þes Cassibellaunus wes þisses londes king
þe leodes hine luueden for his laȝen weoren gode
he sette feire þeauwes in þissen þeoden
and he wes swiþe god king and god cniht þurh alle þing
Þeos children weoxen an hond þat heo mihten halden lond
þe king heom ȝef gode tweien eorldomes
Androgeus him wes leouere and he him Lundene ȝæf
 and þermid he ȝæf him al Kent for he him wolde iquemen
 and he hehte Tennancius to Cornwale temen
and freoliche þas twein broþerne heolden þas eorldomes
buten þat heo icneowen þene king for heore herre
for he wes heore lauerd and al þissere leodene
Þa wile þa heo weoren sæhte and heore men on some
þis lond ferde swiþe wel mid sibbe heo hulden
ah seoþþen heo iwærþen wærþe and hit iwærþ þa weorse
swa þat Romleode comen to þissen þeoden
and sette ȝeld a þisse londe æiþer seluer and gold
þe næuer eær on liue ne dursten hider liþen
axien king of þissen londe þat he ȝefue ȝeld into Rome
Þa wes hit ilumpen o þan daȝen ase we soþ suggen maȝen
þat Iulius Scezar wes iuaren mid vnimete ferde
from Rome into France Þe feond wes iwraþþed
Al þa londes he biwon þe he mid eȝene lokede on
he þohte to biwinnen mid strengþen and mid ginnen
al middeleærdes lond and halde þat worlde in his hond
Ah he ne mihte hit don al þas wurlde under fote
ah þa þreo dale he biwon of þissere wurlderiche
fif and fifti kinelond he biwon to his aȝere hond
wiþuten his riche þe ær læi to Rome
Cniht he wes kene ȝeond al middelærde cuþ
he wes þe wisseste mon of al þe worulderiche
he makede þane kalender þe dihteþ þane moneþ and þe ȝer
he dihte feole domes þe ȝet stondeþ ine Rome
Wale þat eæuere ei sucche mon into helle sculde gan
Iulius wende of Rome mid folke wel idone 
he ferde ouer Lumbardie swa he dude ouer Muntgiwe
he biwon Loherne and Gascunne Peytou
Normandie and Brittaine and Luueine and Alemaine
Seoþþen he hæfde iwunnen Gascunne he charde aȝen into Burgunne
into Flandres he ferde and makede his schipfærde
Hit wes an ane time
þat þe dæi wes liht and þe sunne wes swiþe briht
and Cezar rad ȝeond Flaundre lond an scewede þære sæstrond
Þat weder wes swiþe liþe and he þis lond ikende
Þa freinede Iulius and wiþ þon folke he spec þus
Wat his þat ilke æitlond þat ich mid æȝen iseo
feor ouer sæstram feir hit me þuncheþ
A wis mon þus quaþ and mid þæne kæisere spæc
Þæt is a muchel æitlond of alche gode hit is strong
þet Bruttes ærest ifeng þer beoþ duhtie men
Brutaine hit hatte þat lond þe þu bihaldest
Þa spæc Iulius Cezar he wes wis and swiþe iwar
Wel ich hit wæt what Bruttis wæs for mine bæc hit me suggeþ
alle we comen of ane kunne alse þe bæc hit us cuþþeþ
Vre aldren weoren i Troie þer heo teone þoleden
æt þon muchele fæhte moni þeosend þer weoren fæie
Þa heo weoren ouercumen þæ quahten heo wide
and ferde sichinde lond þer heo mihten on libben
Þer Bruttus bicom and to his liue he wunede þeran
Þeonnenen come þa kinges þe weoren wunder kene
Belin and Brennes þe Rome biwunnen
Heo forferde Rome þa burh wel idone
heo nomen of Romanisce londe muchel seoluer and gold
heore ȝisles heo letten anhon heore folc heo letten fordon
Þet dude Belin and his broþer ah nou þer is anoþer
Ich hahte Iulius Cezar þerfore is min herte sær
þet me mine ældre dude scome ær ich weore mon ibore
Ah nu ich wulle sende into þon lond
to iwiten at þon bezste ȝif heo me wulleþ buȝen
and ȝif heo me wulleþ senden gauel of heore londe
for ȝif heo wulleþ ȝirne griþ nulle ich heom noht fehten wiþ
Findeþ me tweien wise men þe wel cunnen a speche 
He bitæhten heom forþriht a writ þe wes al idiht
and grætte Cassibellaune þene king of Bruttaine
Þus seide þat writ þe wel bar þe ernde
Ich æm Iulius Scesar þe of Rome em icumen her
Ȝif þu wult ȝirne griþ nele ic þe noht fehten wiþ
And hiȝendliche me sende gauel of þine londe
þu sulf mi mon bicumen and for kaisere me halden
for al hit is min aȝen þat ic iseo mid min æȝen
Cassibellane iseh þat writ þerfore he wes abolȝen
he wes wunderliche wrah for þes tidinde him wes læþ
A writ he lette makien mid muchere wraþþe
al wiþute grætinge sende hit Cesar þon kinge
Þat writ to þon keisere com þeos wordes weoren þeron idon
Sillich us þuncheþ Cezar þu ært swa wis and swa war
þat þu þenchest to beon keisere of alle quike monne
Þu ært icumen of Rome þine word beoþ swiþe store
Of ure londe þu axest ȝeld and ne scelt þu þerfore ȝælpen
Þu sulf ært swiþe gripel þine gumen sunden ȝefere
þu þenchest to setten o þin hond al middelærdes lond
We beoþ in ane æitlonde at þere worldes ende atstonde
þe Bruttes biwunne and we wunieþ þeron
 and freoliche we hit haldeþ wiþ alle weoruldkingen
 and þe nulle we næuere sende gauel of ure londe
for ȝif þu weore al swa wis swa ich wende þat þu weore
þenne woldest þu vnderstonde þæt we beoþ in ure londe
freo and swa scone swa þi folc is of Rome
for ure ældere ut of Troye fluȝen and of anne kunne we beoþ icumen
þine aldren and ure at Troye wuren ifeire
Ȝif þu me wult ilæiuen boten þu us wullen bilæiuen
þu scalt of Brutten muchel balu habben
þu and þine iferen ȝif þu auere cumest here
For ure aldren weoren kinges inne þisse londe
Belin and Brenne beiene tosomne
heo biȝeten Rome mid richere strengþe
and hit is ore irihte þat þu an rixlest
 and forþi þu ahtest me to ȝulden gauel of þine londe
and þu hit halst on unriht þerfore þu scalt habben pliht
for þu waldest beon min hærre and þu me sculdest buȝen 
Cezar iseh þis writ and he hit wraþliche biheold
abolȝen he wes on mode he weorp hit to his foten
Wær beo ȝe mine cnihtes þe gode beoþ to fihte
Leteþ ȝarkni mine scipen for nu we scullen wende
and forþ we scullen buȝen into Bruttaine
and nimen þer þis londes king and quic hine forbærnen
 and biȝutten al þat lond to ure aȝere hond
Sixti scipen heo makeden vnimete muchele
þeos weoren al neowe stronge and wel itreowe
of lasse scipen þar weoren swa feole þat nuste na man þe tale
Þeo com heom a wedere wunderliche feire
heo ferden from stronde touward þisse londe
heo turnden to hauene inne þare Temese
þer þa Temese and þa sæ heomseoleuen imetteþ
Sone come þa tiþende to þisse londes kinge
 and he hit letten cuþen wide ȝeonde þissere þeode
þat Cezar wes hider icomen and wraþ he hafde þis lond inumen
Cassibellaune þe king wes war þurh alle þing
he wuste wel of heore cume þat hauen of Douere he hauede inumen
Þer lai mid his ferde þe king of þissen earde
þider com tiþende þat him wæs sær þat icumen wes Iulius Cezar
Moni wes þe kempe þe wes mid Cassebellaune þe king
 and he hafde enne stiwarde þene wisseste mon of al þis ærde
Belan he wes ihaten bæȝes he dælde
he wes cniht swiþe ræh to ræden ane kinge
vnder þen kinge he heolde þis lond and þas leoden him hereden
Þe king hehden his broþer sune beiene tosomne
þe aldre hæhte Androgeus þe ȝungere Tennantius
þeos weoren beien him biforen eorles swiþe balde
Nennius wes þeos kinges broþer næfde he nenne oþer
He ferde ut of Cantuarieburie mid balden his ferden
Androgeus of Lundene mid Kentisce leoden
Tennantius of Cornwale his kempen weore kene
Æridius þe king his Scottes he lædde
and Britael com to neode Norþ Walene king
 and Guærtaæt þe mode mid þon Suþ Walscen
Com of Galwæie Æssel þe gode
com of Muriene moni spere kene 
of alle þissen þeoden come to þære neode
to Cassibellaune kinge of þissen londe
 and þene king lærde al þas leodcnihtes
þat he his freoscipe mid fehte biwunne
 and he heom an hond salde swa þat he wolde
þat fehten he wolde wiþ Cezar þe axede longauel her
Forþward heo wenden and his folke fusde
to þere sæ heo wenden and Cezar þer funden
Of heore cume wes war Iulius Cezar
he cleopede on his cnihtes Ȝarewieþ eow to fihte
for nu is mid ferde icumen Cassibellaunus
Heo liþede togadere mid heore speren longe
mid axen mid sweorden mid scærpe speres orde
hardliche heo heowen hælmes þer gollen
feonliche heo feohten hafdes þer feollen
And Cesar þe keisere wes vnimete kene
his longe sweord he adroh and moni mon þermide asloþ
he swonc i þon fehte þat al he lauede asweote
He sloh þa him neh weoren alle buten iferen
he dude þer muchelne wunder he sloh þer an hundred
of ahtere monnen þe feond mid his mæche
Þat iseh Androgeus and cleopede his fader Nennius
and beiene þa eorles buȝen heom togaderes
mid swiþe muchele folke togæderen stoden faste
Iseȝen heo Iulius Cesar fæhten al swa a wilde bar
and heo him to fusden mid ladliche fehte
 and monie of heore feonden heo fælden to þon grunde
Þa iseh Nennius wær fæht Cesar Iulius
and he him to rasde mid ræhæm his sweorde
vppen þene helm he hine smat þat þet sweord in bat
Selkuþ hit þuþte moni cnihte
þat he durste cumen him næh for þa þe keisere wes swa hæh
Iulius Cesar ne queþ nan word ah he bræid ut his sweord
and Nennium he smat þa uppen þene helm swa
þat þe helm tohælde and þat hæfde bledde
ah he ne blakede no for he wes cniht wel idon
 and Iulius nefde na bræþ ah his brond he up ahæf
and Nennius hæf vp his sceld scilde hine sulue
Iulius adun smat and þat sweord a þene scelde bat
Iulius hit wraste and þat sweord stikede feste 
Iulius þat sweord heold and Nennius þene sceld
 and þus heo hit longe bituȝen ne mihte he þat sweord ut draȝen
Þat isæh Androgeus hu uerden Cesar and Nennius
 and heo hem to fusde monie to fulste
Þa isæh Cesar tiþend þat him wes sær
he forlette þene brand þa nefde he noht on his hond
æ he þa feondliche turnde to flæme
Nennius wende i þane felde and he turnde his sceld
droh ut þene brande þa wes þe eorl swiþe bald
Monie Romanisce men mid þon sweorde he leide adun
he wes moniennes monnes bone and monianne he dude scome
Ah þat he mid þan sweorde smat þerriht hit iwat
al þat he þermid atran weore hit flæs weore hit ban
þurh þeos sweordes wunde heo fullen to þon grunde
Alle dæi wes þat fihte a þet com þe þestere niht
Iulius þe kaisere mid alle þan Romanisce here
dalden from þan fihte al bi þustere nihte
to hærberȝe heo wenden uppen þare sæstronde
heo bilefden biæften twenti hundred cnihten
þeo leien under scelden islæȝen ȝeond þon felden
Cesar iwende to his bedde his men weoren ofdredde
inne biwakeden in þere nihte þritti hundred cnihten
mid helmen and mid burnen and mid stelene sweorden
Iulius Cesar he wes ȝep and swuþe iwær
he isæh his muchele lure and of mære he hæfde kare
he aras to þan midnihte and bannede his cnihtes
and seide heom þat heo wolden faren and fleon of þissen londe
faren into Flandre and beo þer wuniende
a þat he iseȝen his time þat he mihten æft cumen liþen
Heo ferden forhrihte to scipe al bi nihte
heo hæfden swiþe fair weder and wenden into Flandre
Amarȝen þa hit dæi wes þe king mid his duȝeþe
ȝarekede his ferde and wende to þan fihte
Þeo was Romanisce folc iuaren from here londe
þat ne funden heo nauer enne of Cesares monnen
Þa weoren Bruttes bliþe an heore mode
muchel wes þa blisse þat heo makeden mid iwisse
and sone þeræfter særi heo wurþen
 and Cassibellaune þe king iwarþ særi þurh alle þing
for Nennius his broþer ne mihte finden bote 
of his hæfuedwunde þe Iulius smat mid honde
ne þurh nenne læchecræfte ne mihte he lif habben
Nes þer nan oþer ræd buten Nennius iwarþ dæd
 and Nennius was ilæid at þon norþ ȝæte i Lundene
Þe king næm enne marmestan and lette hine mid golde bigon
mid golde and mid ȝimme his broþer he leide þerinne
mid richedome þa Bruttes Nennium biburden
Nu þu miht iheren sulkeþ word þe king nom þat ilke sweorde
þat Nennius his broþer biwan of Iulius Cesare
and læide hit bi his broþer þat hit his bone weore
Wæs þe stelene brond swiþe brad and swiþe long
þeron weoren igrauen feole cunne bocstauen
æ þere hilte wes igrauen
þat þa sweord wes icleoped inne Rome Crocia Mors
swa þat sweord hæhte for hit hauede muchele mahte
Þermide þe keisere þrætede ælches londes here
for nas næuere þe ilke bern þe auere iboren weoren
þat of þen ilke sweorde enne swipe hefde
þat he of his likame lette ænne drope blod
þat he nes sone dæd neore he noht swa dohti
Iulius mid his ferde læi inne Flandre
Þat word com to France heou he iuaren hæfde
 and hu he wæs mid his færde iflæmde of þissen earde
Þa weoren þa Frensce men þerfore swiþe uæine
for toward Iulius heo hæfden grome and for þi weoren fæin of his scome
Ælc Frenscmon þe wes aht hæfþ hine selfne biþoht
and seide to his iuere Ne wurþe he nauere isæle
þe nu and aueremare buȝe to Cesare
þe Bruttes habbeþ ouercumen and of heore londe idriuen
Nulle we him nauere hæren ne hælde for ure hærre
ac wih him we scullen ure freoscipe mid fehte bitellen
for ne sunde we na bliþere þenne beoþ þa Bruttes
þe hine habbeoþ ut idriuen and his cnihtes islæȝen
Þis ihærden segge Iulius þat þa Frenscen speken þus
 and þat heo speken of þrætte and of prute ibeote
He wende into France mid muchelen his ferde
alse heo noht ne cuþe þat heo him vuel walden
 and sende ȝeond al France æfter his freo monnen 
þat heo comen him to alswa heo sculden to heore herre don
Alle heo comen him to and alle hine custen
 and alle hine grætten and heore grame dærnden
Iulius wes swiþe wis and war on his þonke
he lette bringen muchel gold and gærsume store
ærst he ȝæf þæn hæhste þe eoden him næxte
ȝefuen swiþe riche of ræden his golde
auerelcne cnihte he ȝef ȝeoue brihte
mid þere ȝeue he heom ouercom þat wes þa þat bezste iwan
 and freoliche him bihæhte habben þat heo scolden
Þa weoren heo his freond þe ær weoren his fulle fon
Whær is þe ilke mon þat me ne mæi mid mede ouergan
þurh þa luue of þan feo feondscipe aleggen
makien feolle ifreond þæh heo weoren iuæiede
Nu spac Iulius Cesar he wes wis and swiþe iwar
Ihereþ mine Frensce men mine freo cnihtes
Ich wulle sende to Rome to mine monnen wel idone
þat heo me sende forþrihtes fif hundred cnihtes
for ȝet ich wulle wenden into Brutlonde
 and ȝe me scullen uæren mid mid muchelere strengþe
 and þat lond ich wulle biwinnen and þa bet eow scel iwurþen
for eowre muchele wurþscipe weole ȝe scullen habben,
Alle eowre flemede men mid mire freondscipen cumen aȝæn
for ȝifuen ich wulle witen and þe wræcchen makien richen
freo ȝe scullen iwurþen and mine freondscipe habben
Þa answarede þat hired mid hæhȝere stefne
Mid þe we wulleþ libben and mid þe we wulleþ liggen
and wurþscipe þe biwinnen mid strengþe and mid ginnen
 and mid þe we wulleþ buȝen mid baldere strengþe
ouer sæ to Brutlonde to Cassibellaune þa kinge
 and wiþ him we scullen fihten and wærken þine cnihtes
 and iwinnen al þat lond and setten hit in þire hond
 and þer moste mare to ær þis weoren al idon
for al heo weoren særi ær hit soþ weore
Þa Cesar hæfde þis idon and his gærsume idæled
 and æc hæfde freondscipe mid his feo biwunnen
þa ferde he into Buluine þer him bezst þuþte
He hehte wurchen ane tur wunderliche fæier
þe tur wes muchel and hæh and þere sæ heo stod wel neh 
Þe kæisere hire ȝæf nome and Oþeres heo cleopede
in þare tur stronge kæisere wunede longe
þreottene monþes wunede Iulius in Oþeres
and þider he lette al cumen gold and his gærsume
Næs næuere na tur þe swa weore itimbred
mid crafte swa gode swa þa tur of Oþeres
Þer mihten sitten in þon grunde cnihtes sixti hundred
 and þa turres cop mihte wreon a cniht mid his capen
Þa þe tur wes al ȝaru þa hæfde Cesar þe lasse kare
into France he wende and sette his wike
ȝeond al he sette reuwen stronge and hæȝen
þe fengen þa londgauel and mid þan feo sculden faren
æueralcne ȝere to Oþres þeon ture
Þa lette he wurchen wunderliche muchele
six hundred scipen and sette heo to hauene
Þa þat wærc wes idon and al þat þer bihouede to
þa seide þe keisere þat to Brutlonde he wolde faren
forþ bi his quike liue nalde he heom swa bilæuen
Six hundred scipe gode he fusde i sæflode
 and nuste na mon þat itel of þan scipen þat seileden after
 and forþriht heo wenden into þere Temese
Nu þohte Iulius Cezar ah þer he wes to vnwar
he þohte swa forþ teon æfter þere Temese
rouwen swa longe þat he come to Londen
 and þær heo wolden up faren and fehten wiþ Bruttes
 and iwinnen al þis lond to his aȝere hond
Ah nas hit noht swa iloten for lettinge com on ueste
for sæliþende men seiden þon Brutten
þat þe kaisere Iulius wolde i Temese cume þus
faren forþ to Lunden and fehten wiþ þan leoden
 and þa Bruttes iwurþen war and wisdom biþoþten
 and nomen longen ræftres stronge and rihte
mid stronge irene heo weoren iscod and setten heom i Temese flod
Þer weoren fifti hundred faste i þon grunde
 and þa herre endes ihodede mid irene bendes
toȝænes heom heolden inne þere hauene
 and swa heo þer stoden biwriȝen mid þon flode
Þa com Iulius Cesar and hæræf næs nawiht war 
Þæt weder heom strongliche drof stermen þer sungen
weder heom stod on wille heo wenden wel to speden
heo urnen touward hauene scipen gunnen helden
bosmes þer rendden water in wende
seiles þer helfden aþeles adrunken
 and þa Romleoden rameden ȝeond uþen
Þa scipen wenden to wundre oþer half hundred
Þerafter com Iulius Cesar on his hurte him wæs sær
heo scuuen ut heore lof and læiden to þon londe
 and þeo þeræfter comen weoren war sone
and heom sælliche ilomp þæt mesten dæl com a lond
Heo sloȝen heoren teldes wide ȝeond þa feldes
 and sære menden heoren wines þe adrunken weoren
Þa wæs þe king war Cassibellaunes
þat Iulius þe kæisere wes a Lundene mid his hære
Þa ȝeddede þe king Cassibellaune
Welle broþer Nennius þat ich þe quic nabbe
 and þat sweord Crocea Mors þe þu biwunne a compe
 and þe bi mire side isund seȝe riden
an oþer half Androchius and his broþer Tennancius
sikerlichen we sculden uaren and fehten wiþ þon kæisere
 and forþ we sculen liþen and fellen his leoden
Cassibellaune Bruttene king wes god cniht þurh alle þing
He somnede vnimete here and ferde touward þon kæisere
 and pus spec wiþ his folke and luueliche spilede
Biþencheþ eow ohte cnihtes to bitellen eoweore rihtes
biþencheþ a Belin þone king and Brennes his broþer
hu heo biȝeten Rome mid riche here ferde
 and biwunnen al þa richen þe læien into Rome
 and swa heo hit walden wel feole wintre
 and swa heo þer boȝeden þe wile þe heo luueden
 and ich hit sugge eow cnihtes Rome is eowre irihte
nu hit halt Iulius Cesar þe is tweien icumen her
 and halt þer eower icunde and her eow wule driuen of londe
 and hateþ eow swa swiþe þat awei he wule eow driue
Ȝif ȝe leoseþ þis lond oueral ȝe wurþeþ laþe
Ah heo ȝe swiþe bisie for we beoþ ohte Bruttes
Cesar is in ure londe and liþ her bi sæstronde
Ohliche liþe we him to swa him alre laþest beo
 and awalde we þe keisere and al his Romanisce here 
 and aredden ure lond of þan Romleodene
Þa andswereden þa ferde Varen we biliue
for Iulius is fæie mid al his Romfolke
Forþ heo ifusden and ferden biliue
þat heo þidir comen þer læi þat folk of Rome
 and heo heom to ræsden mid ræhere strengþe
Laþliche heo feohten and Romware feollen
þer Cesar folk folden isohten
noht bi tene no bi twenti ah bi twenti þusende
Swa heo fehten al dæi monie þer weoren fæie
þet hit com to þere nihte ne mihte Cesar namare fihte
Cesar wes swa swiþe wa and biþohte hine þa
þat he wolde a þere nihte fleon awæi mid his cnihten
Iulius Cezar of his lure wes þer war
he lette blawen his bemen and bannen his ferden
 and lette leode cleopien and oueral cuþen
þat heo comen to heore innes and ȝarekeden heore ginnes
 and fæȝeden heoren wepnen amarwen heo fusden to fehte
Þis ihærden þa bisie þe weoren þer bihælues
forþriht heo comen to Cassibellaune
 and seiden him þat Cesar wulde þe ȝet wunnien þar
 and amarwe he weolde fehten mid alle his cnihten
 and fallen þa Bruttes oþer himsulf beo fæie
for þus heo letten cleopien and cuþen ȝeond his ferde
Ah wa la wa and wala wa þat Cassibellaune nær iwar
þa he wende swiþe wel don ah ne dude he hit no
He droh in ane hælue and toc þan herberwe
 and alle þa nihte greiþeden his cnihtes
heore scæftes and heore sceldes þa scælkes weoren bischærred
For Iulius Cesar of his hærme wæs wær
abuten midnihte he warnede alle his cnihtes
 and to scipen ferden and fusden an veste
Heo hafden swiþe god weder and wenden mid vþen
heo ledden in heore scipen æiþer deade men and quiken
moni sorhfulne sæg sare iwunded
monienne deadne cniht of Cesares duhȝeþe
Swa heo wenden mid þon flode to þon tur of Oþres
þer wes Iulius Cezar an heorte he hafde sorȝe and sar
Amarȝen þa hit wes dæiliht hit wes cuþ forþriht
 and æc iseid þon kinge Cassibellaune 
hu Iulius þe kæisere wes from þissen londe ifaren
 and al hu he fusde and flæh mid þon vþen
þat næs þer bilæued nan of Romleoden
Þa wes þon kinge wa and þus ȝeddede þa
Wale wale vnræd mani cniht þu makest dæd
Welle þat ich nas ær war þat Iulius wolde wenden
Ful soh seide þe seg þe þeos saȝe talde
Ȝif þu ileuest ælcne mon selde þu sælt wel don
Swa ic wende wel þat þe sæȝe soþ weoren
þe me wes toniht itald bi an eorl swicful and bald
þat Cesar wolde nu todæi Brutlond biwinnen
oþer her mid sweorde liggen toswungen
and al his iuere þe mid him comen here
Nu wes þis ilke iseid me to biswiken
Wæila wæi wæila wæi þat he is þus ifaren awæi
 and naþeles ich em bliþe for auere to ure liue
we maȝen ouersitten þis lond ær he us æft isechen
for æueremore he mai imunnen þat he him her imunten
for her liggeþ toȝere ten þusend of his iferen
wiþuten his drihtliche scipen þe i sæ idrunken
Ah wel ich þonkie mine gode for wurþscipe ich habbe ibiden
 and twien iflemed þene keisere mid alle his Romanisce leode
 and nu ich wulle to Lundene þa burh ich luuie swuþe
 and þer ich wulle halinesse to mine goden halden
 and swiþe heom wurþen for heore weldæde
Þe king lette blawen and bonnien his ferden
 and hehten heom alle faren heom and hiredmen beon bliþe
 and fæien heore steden and græiþen heore iweden
 and þas dæies æn þreom wiken wenden to Lundene
mid wif and mid bernen blisse to makien
eorles and þeines cnihtes and sweines
 and al þat freoliche folc of Brutlondes ærde
þene dæie heo vndernomen and to Lundene heo comen
mid swulche richedome al swa hit weoren i Rome
Þe king bigon seruise on ælches cunnes wise
æfter þan heþene laȝen þe stoden o þen ilkæ daȝen
Þer stoden in þere temple ten þusend monnen
þet wes þe bezste cure of al Brutlonde
biforen heore mahun þe heom þuhte mære 
Apolin wes ihaten heo heolden hine for hæhe godd
Ælc beorn hæfde on heonde ane þechene bærninde
wæs ælc bald beorn iboned mid golde
þe king hafde his kinehelm hæhliche on hæfde
Wæs atforen þan wæfde imaked an wunlic fur
þe king warp riches þerin and alle his hæhste men mid him
seoþþen heo þer offreden aþþeles madmes
 and þonkede Appollin his gode þe þa muchele wurþscipe uþen him
Þa þe seruuinge wes idon þat hit to þe mete com
þerof ich wulle þe tellen selcuþe spelles
Weoren in þeos kinges cuchene twa hundred cokes
 and ne mæi na man tellen for alle þa bermannen
Islaȝene weoren to þon mele twælf þusend ruþeren sele
 and þritti hundred hærtes and al swa feole hinden
of þan fohȝelcunne ne mai hit na mon kennen
 and al þat wæl and al þat gold þe wes ȝeond al þeos kinges lond
hit wes al isomned at þere sereuunge
Nes hit nauer mid soþ itald seoþþen þeos weoruld wes astald
þat weore on ane stude swulc ȝifueþe istured
ne of alche þinge swulc richedom iȝiuen and underfon
Muri wes þe dæi and liht and þa sonne wes swiþe briht
weoren þa bernes iscængte mid beore
 and þa drihliche gumen weoren windrunken
Heo ferden ȝeond þa feldes mid scæftes and mid sceldes
Summe heo gunnen ærnen and somme heo gunnen eornen
 and summe heo gunnen pleien pliht com on ueste
Summen pleoden on tæuelbrede and summen ærnden heore stede
Þa weoren þer tweiene prute heo weoren beien
Herigal hehte þe an Æueling þe oþer
Herigal wes þes kinges mæi þet wes hærm a þen ilke dæi
ahte cniht wes Auelin Androgeus wes is hem
Þeos tweien cnihtes bigunnen mid sceldes to scurmen
ærst heo pleoweden and seoþþe pliht makeden
þer Herigal smat Æuelin swiþe vuele a þane chin
Heo bigunnen to chiden cnihtes come riden
Euelin wes swiþe wraþ and mid þan stæue todraf
and smat Herigal a þon ribben þat þe stæf tobræc amidden
Þa queþ þe cniht Herigal Euelin þat is swiþe sar
þu me smite bi þon rugge ah sare þu hit slat abuggen 
for nu þi stæf is tobroken balu þe scal beon ȝifueþe
Euielin wes swiþe sari þat him wes swa ilumpen
þe oþer wolde him habben dæd hit þuhte him swiþe hærd ræd
 and he hine biþohte wæt he don mihte
nefde he noht on his hond bute enne luttelne sceld
Isæh he enne hendlicne mon þe þer stod bihaluen
þe wes þudere icumen for to iseon þare cnihte gomen
þe ȝunge mon heold on his hond enne stelene brond
Euielin þene brond igrap mid grimliche lechen
 and braid hine of þere scæþe þa wes his hurte æþe
He ræsde to Herigale and smat hine swiþe sare
þat his neb and his neose niþer ba heolden
æft he him to sweinde and þa hond him ofswipte
dunt he him ȝef þane þridde and forsmat hine amidde
Swa endede þæ pleowe þat Herigal læi ofsloȝen
and Euelin þonene wende his sweord he bar on honde
ne funde he nonne swa kene mon þat hond him durste leggen on
al þat folc he bibæh to Androchies inne he flæh
Þet iherde þe king icud hit wes him sone
hu hit al wes ifaren and hu Herigal læi ofslæwen
Þe king nom þreo aldere men and sende to Androgeum
and hehte hine bringen his mæi to þon kinge
to þolie þes kinges dom for þan slæhte þe he hafde idon
and ȝif he swa nolde he hine flæme wolde
Þa answerede Androgeus and toward þan kinge he spæc þus
Nulle ich hine bringen for nauer nane þinge
þat me Euelin fordo noþer slæ ne na aho
Ah ich habbe freo lond þat freoliche stont a mire honde
 and ich habbe min hired heh vnder þon kinge
Ȝif her is æni cniht þe of Eueline axeþ riht
come to mine herede and þer he hit scal habben
 and ich sugge eow to soþe nis þer ræd nan oþer
Þis wes sone icuþ to Cassibellaune
Þe king iwarþ him swiþe wraþ swulc he weore of witte
 and þeos ilkæ word him seide Cassibellaune
Ut of min æhsenen Androgeus and his iueren
 and ȝif ich hine mai eower ifon in þon stude he beþ fordon
Androgeus forþrihtes nom alle his cnihtes
 and anan gon liþen ut of Lundenne
 and iwenden into Kent to his ane castle 
and hine strongede wel mid mete and mid wepnen
 and þe king nom Lundene and þat lond to his aȝere hond
 and seoþþen fusde into Kent mid muchelere ferde
mid here and mid fure þat lond forferde swiþe
Androgeus nom tweie cnihtes and sende to þon kinge
 and þus þe cnihtes him spæken wiþ King Androgeus ȝeornneþ þi griþ
Androgeus is þin aȝene mon al þine wille he wule don
wiþ þon þe þu him ȝeue griþ and late hine sæhtne þe wiþ
and leten bileuen þine brune his lond þe þu forbærnest
Iþench þat he wes Ludes sune of þine broþer he is icumen
 and his fader ahte al þat lond þat nu stondeþ a þire hond
And al hit þuncþ him wel idon ȝif þu his sæhtnesse wult vnderfon
bute nele he þe nauere Euelin mid ærhþe bitæchen
þat þu him sculle oþer don oþer slæn oþer ahon
Þa þe king iherde þis þa wes he wræþ ful iwis
and þus seide þe king Cassebellaune
Whar beo ȝe mine kemppen
mine drihtliche men Wrekeþ me of Androgeum
His lond ich wulle forbærnen and his bone iwurþen
Þis iherden suggen Androgeus and he answerede þus
Whilen hit wes iseid inne soþ spelle
þat moni mon deþ muchel vuel al his vnþankes
Swa ich moht nu neode for muchere neode
Þe mon þe þoleþ þat me hine wule fordon þat ich telle vnwisdom
þe while he mæi þurh æni cræft i compe hine werien
Ælc cniht ah an uuel to don ær he wurse vnderfon
and swa ich æuere bere sceld and spere sende ich wulle to þon kæisere
 and græten Iulius Cesare and mænen to him mi sar
 and bedden þat he me ræde for nu ich habbe neode
Androgeus þe riche cnihte makede a writ wel idiht
 and nom erendrake godne and sende him to Oþres
to Iulius þon kæisere mid al his Romanisce here
 and þus wes þat writ idiht and þus hit spæc forþriht
Hail beo þu mid þine here Iulius þe keisere
Þu hattes Iulius Cezar to þe ich mæne mi sær
Androgeus þin aȝene mon þis nis nan swikedom
for þat weord þat ich þe sende bi mine liue ich hit halde
 and þu hit nult ileuen beoten hit læssingge beo
ich hit wulle trousien þurh minne tirfulne godd
þurh mine lauerd Appollin þe leof me is on heorte 
For ofte hit is ilumpen inne feole leoden
þet æfter muchele hatinge hehȝe men heom luuede
 and æfter muchel weorldscome wurþscipe wurhten
Twien þu hafuest ibeon ouercummen and þine men we habbeþ islæn and inome
 and idriuen þe of Brutlonde mid feht swiþe stronge
mid us þu hæfuest bileued moni þeosend kempen
Þat nes noht þurh ure kinge Cassibellaune
ah hit wes þurh me seolfne and þurh sele mine folke
for ich lædde mid me Lundene uerde
 and eke al þa Kentwærre þe kempen weoren gode
 and þerwiþute monienne Brut þe bald wes to fehten
Seoþþen we þe hafden ouercomen and þi folke islaȝen an iinomen
Nu is Cassibellaune and his men swa modi iwurþen
þet mid fehte heo wulleþ me sende ut of Brutlonde
fleme me from leoden feor from londe
Mi lond heo habbeoþ me al iwest and Lundene me biræued
 and me sulfne heo þencheþ quellen and alle mine kempen
Ȝif þu þis writ iheren wult hit wule þe suggen minne gult
Þa þu weoren from us iliþe at þa latere cherre
þa wes þa king swa bliþe swa he nas nauer ære on his liue
 and on oþer halue he hæfde kare for he nusten þat þu woldest faren
Noþeles he seide atforen al his duȝeþe
Nu is Iulius awei ifloȝen tweien he is aflemed
tweien he com to Bruttene þer him wes balu ȝeueþe
ne þurfe we nu nauermare iseon hine cumen here
for her beoþ his bezste cnihtes islæȝen in ure fehte
 and nu we sulleþ for heore beone bliþe iwurþen
Scullen alle mine Bruttes mid baldere prute
liþen to Lundene and þer lof makien
vre lauerde Appollin and alle ure goden mid him
for þere muchele wurþescipe þe ich nu walde
Þus liþden to Lundene alle Brutleoden
cnihtes and þringes mid wifue and mid children
 and mid alle þe wurþscipe þe heo weoren wældinde ouer
Þa we þus comen to Lundene we gunnen lof makien
ure lauerd Apollin and alle ure goden mid him
Seoþþen þeos weorld wes astalled nes hit nowher itald
þat weore nowhar swa muchel mete iuorþþed to ane mele
ne swa muchel god dringe folke ideled
Muchel wes þa gladscipe þa gunnen heo to pleien
summe mid foten ueire igerede
summe an heorse hehliche iscrudde
Þa weoren þar tweien scalkes and ifengen here sceldes
scriþen under bordes and skirmden mid mæine
þe oþer wes mire suster sune Euelin hehte þe gume
þe oþer Herigal heh he wes on hirede
of þes kinges kunne icomen he wes his hæluesuster sune
he wes þon kinge arle deorest of alle his drihtfolke
Herigal smat Euelin swiþe vfele i þene chin
 and Euelin iwarþ him wraþ and werede hine sulue
a þere side he smat Herigal þat þe dunt him þuhte sar
Herigal þa seide and mid muþe hit sweor
þat Euelin i þon dæi dæd sculde þolien
Euelin wes swiþe ofdred for me him dead bihæhte
 and smat on Herigales sceld þat his stæf atwaie wond
Ofte wes Euelin wa and næuere wurs þene þa
scilde him mid his scelde nefde he elles noht an honde
 and Herigal him soþte on mid hehære strengþe 
Euelin iseh enne gume ȝungen him bihalfues
 and bar an his riht hond ænne stelene brond
Euelin him ræsde to and hine ræhliche græp
an hiȝinge he þat sweord adroh and Herigal ofsloh
Þat iherde þe king Cassibellaune
þat Herigal wes ofslaȝen and Euelin awæi ifloȝen
to me he sende his seonde wiþuten gretinge
hehte me bringe to him mine mæi Euelin
swiþe bringe hine him to to þolien his hirdes dom
for an of þon he weolden him don oþer slan oþer anhon
 and ȝif ich þat nalde ich scolde fleon of his onwalde
 and ȝif he mihte me seoluen ifon he me walden slæn oþer anhon
Ich ȝirnde þes kinges griþ and walde sæhtnen him wiþ
 and riht him don i mine hirde for ich wes his eorl þe hehste
ah nolde ich him neuere Euelin to ærmþen him bitache
 and he me aflemde sone from hirede
Lundene he hæfueþ me binome and mine cnihtes ofslaȝen
Naþeles ich habbe an hirede twa and fifti hundred
 and ȝet ich habbe an honde twenti castles stronge
 and miseolf ich wunie inne Kent mid kene mine beornnen
 and þe king me fehteþ wiþ and nule me ȝeuen na griþ
Nu þu hauest iherd mi sær lauerd Iulius Cesar
al mid soþe worden alse þis writ þe telleþ
A þisse write ich habbe idon þat ich wulle bicumen þin mon
 and halden þe for herre for hehne mine lauerd
wiþ þan þe þu me helpe at heȝere neode
 and aredde me of þon kinge Cassibellaune
Þas weord ich wulle þe treosien þurh mine tirfulne god
þat ich hit wulle soþien ase ich hit bi write suggen
 and cum hiȝendliche to Britteine þat lond ich þe biteche
þurh me þu hit bilæfdes and þurh me þu hit scalt habben
Þis writ iherde Iulius þe him hafde isend Androgeus
þa enswerede Iulius þe keisere
Nulle ich him ileuen þurh alle leodene aþ
bute he me sende anan his feire sune Cenan
 and þritti oþere ȝisles to Oþres me sende
þeo beon alle icornne and hæȝe ibornne
Ȝif he þis wule don his bod ic wulle afon
 and cumen him to helpe mid hæȝere strengþe
Þas word sende Iulius mid write to Androgeus
Androgeus forþriht anan sende his sune Cenan
 and þritti ȝisles oþere he sende him to Oþeres 
And Iulius þe sele to þere sa iwende
mid alle his folke fusde touward Burttene
anan swa hit daȝede he com up at Douere
Þat word him herde Androgeus and sone þider wende
 and þas wordes seide Androgeus Wulcume ært þu Iulius
swiþe leof þu ært me þis lond ich þe bitæche
Heo speken tosomne and spileden mid sehte
Þeo while hefede þe king Cassibellaune
ȝeond al his kinelond isomned ferde stronge
to Lundene he wolde liþen and enne castel biliggen
þe Androgeus þe stronge hafde þa ȝet an honde
Þa þe ferde wes al igadered þa com an gume ærnen
 and anan he þus cleopede to Cassibellaune
Hal seo þu ure king Ich þe bringe tiþende
of þon Romleoden þe laþe þe beoþ an heorten
Alle heo beoþ i Doure þine dædliche iuan
 and þer is Androgeus to speken wiþ Iulius
Þeos word beoþ soþe þe ich her sugge
and þench mid wulche deden þu miht werien þine leoden
Þa wes særi þe king Cassibellaune
 and lette biliue blawen his beme
cuþen his kempen þa tiþende neowcumene
þat Iulius þe kæisere mid his Romanisce here
wes þerriht icumen and þa hauene at Doure hafde inomen
Þa sæide þe king Cassibellaune
Lundene we mote bilæuen and to Doure liþen
Bonnieþ ure ferde and fare we biliue
Forþ ferde þe king mid vnimete folke
riht towarde Doure to his muchelen vnbihoue
Þat iherde Iulius Cesar he wes wis and swiþe iwar
þat þuderward com on ueste Cassibellaune
Þa wes Iulius bliþe for þe tiþende leofue
he ferde ut of Doure bi þe sæoure
into ane muchele slæde and slahliche his folc hudde
And Androgeus wende into ane oþere ende
to ane wilderne into ane wude muchele
 and þus spec Androgeus and wiþ his folke spilede þus
Ne wurþe nan cniht swa wod ne kempe swa wilde
þat he æuere speke worde furþer þene his speres ord 
ne from his ifere ride for tosomnen we scullen gliden
faste togadere and ure ifan fællen
 and ȝif here is æi heredring þe maȝen nimen þene king
nime hine mid isunde and ne ȝefue him nane wunde
for he is mi lauerd and mi cun nulle ich hine quellen
ah we scullen al his folk feollen to grunde
 and ȝemen þes fehtes and nawiht þes fenges
fællen þa ræȝe and læten þa ræf liggen
 and al swa lerde Iulius leoue his cnihtes
Iulius hæfde to iueren þritti hundred riderne
cnihtes icorene kenewurþ kempen
 and Androgeus hæfde to iueren ten þusend rideren
Alswa heo þus leien stille and bidiemden heore wille
þer com þe king riden Cassibellaune
mid vnimete ferde mid vnimete folke
 and com heom bitweonen þer heo þoleden teonen
Iulius him wes biforen Androgeus bihinden
ah Androgeus ær awoc and ut of wude wende
 and al þat folc þe he lædde lude hit grædde
bleowen here bemen belden heore beornes
 and heom toward wenden on euereelchen ende
Þis iherde þe king Cassibelaune
iherde he þene muchelne dræm and þene dune muchelne
he seide forþrihtes Wepneþ eow cnihtes
Þes kinges heorte wes ful sær he wende þat hit weore Cesar
ah Cesær mid his ginne biuoren wes ful stille
and ihærde þane dræm wel of Androgeus folke
 and Iulius wes al rædi alse he to wolde ræsen
 and Cassibellaune þe king nuste herof naþing
ah he wepnede his cnihtes and ȝarewede heom to fehten
Ær heo weoren hælf ȝaru þer com Androgeus faren
and he fusde heom to mid feondliche strengþe
Þe cnihtes þe weoren igarede bigunnen to fæhten
 and Androgeus heom to mid aþelere strengþe
æt þon frumræsen he feolde of þon folke
feowerti hundred þat folke wes þæ læsse
Þa wolde þat folke fleon þer com Iulius teon
forn aȝæien heore hæued and heom to heolde 
of þon folke he sloh muchel and unifoh
Þa fleh Bruttene king Cassibellaune
wel ofte him wes wa neuer wurse þene þa
Iulius him wes biforen Androgeus him bæften
 and on ælche side siȝen to his hærme
Þe king hine biþohte Cassibellaune
isæh him bihælues ænne holt hæhne
bi ænnes wudes ende þider he gon wenden
and muchel of his folke floȝen mid þon kinge
 and astiȝen uppe þen hul mid muchele modsorȝe
naþeles þer up þurngen fiftene þusunde
Wes þe munt swiþe hæh hasles þer greowen
swiþe wes þe hul biclused mid cludes of stane
Heo bigunnen þene wude feollen and heo biforen leggen
mid stocken and mid stanen and mid stelene orden
heo gunnen heom to werien wiþ heore wiþeriwinnen
Þene hul makede þe king to strongge enne castle
an are nihte firste þat worc wes iforþed
for þer worhten sweines þer worþten þeines
 and þe king mid his honden Cassibellaune
wurhte ful swiþe to burȝen his liue
Þa þet work wes up iset heom wes alles þa bet
 and Iulius Cesar bilai heom abute þer
A þen hulle wes þe king Cassibellaune
þer he þolede muchelne burst nes þer neouþer win ne must
þreo daȝes and þreo niht ne æt þer næuer na cniht
Heo weoren swiþe uuele ilæd for þe king heom hauede al forrad
þe nold sæhtnesse afon at his mæie Androgeum
þerfore he læi on hulle hunger him derfde
Nearew wes þe king ilæd nuste he nenne ræd
for nuste he a nare halue helpen þat him mahte
isæh alle dæi biforen his fulle iuan alle icoren
Iulium þene kæisere mid alle þan Romanisce here
mid alle þan Romleoden to þes kinges unneoden
 and alle dæi þus cleopeden to Cassibellaune
Nu þu scalt adreden for þine ærdæden
hit þe likede wel þat þu us adun læidest
mid þine fehte and ure kun feldest
nu is icumen þin wadæi for dæþ þu scalt þolien 
mid hungere and mid hæte and mid sceome muchele
Þa wes wa þeon kinge Cassibellaune
 and nom him enne ræd for him wes muchel neod
He nom enne wisne cniht and sende hine forþriht
vt to þon folke þer weoren his iuan
 and grette Androgeum mid griþfulle worden
bed hine cuþen þat he his cun weoren
 and þa bet æt þære neode for he wes his broþer sune
For nabbe ich þe noht swa uuele idon þat sculde þerforen dæd onfon
for þat is muchel unriht ȝif æuere æi god cniht
wule his godliche cun bute gulte aquellen
Æt heȝere neode nu þu must me ræden
sæhtnien me wiþ þene kæisere and wiþ þon Romanisce here
 and seoþþen ich wullen þe speken wiþ and makien æfter þine wille griþ
togaderen wit scullen libben togadere wit scullen liggen
Þenc of mire neode and sæhtne me wiþ Romlede
for ȝif ihc her forwurþe auerst þe beoþ þa wurse
for ȝet heo wurþþeþ þe laþe þe me fulsteþ nu to dæþe
Þa answerede Androgeus and wiþ þene cnihte he spec þus
Heu ȝare wes hit iwurþen inne worlderiche
þat mines æmes muchele mod swa milde is iwurþen
 and swa swiþe ræh mon rihtes icnawen
Ȝet ne beoþ fif dæiȝes allunge iurede
þat he me nolde vt driuen binimen me æt þan liue
Þærto he duden al his mahte he biræuede mine æhte
 and al þat me wes leof him wes wunderliche læþ
Þe king dude vnwisdom þat he swulc mod him droh on
for he fæht wiþ Cesare þan Romanisce keisere
 and he hine twien ouercom and his folk sloh and nom
Ne dude hit noht þe king ane ah we alle clane
þer ich wes o þon fihte mid alle mine cnihten
hærde biþrungen i wel feole stunden
Ah ich miseolf neore and mine gode cnihtes
inumen weoren ure king and his Bruttes alle aqualde
ah we biforen þon kinge fuhte ful swiþe
 and driuen ut þene kæisere mid his Romanisce here
Ne dude hit noht þe king ane ah duden we alle clæne
Þa we hafden swa idon and muchele wurscipe anfon
þa iwarþ þe king on mode prut ah ne draf he hine noht ane ut
Seoþþen hit is nu herto ibroht nu is min eam wel biþoht 
mid mildliche worden he ȝerneþ mine milcne
for itemed is þe wode nu beoþ his word gode
Nu ich wulle wende mi mod aȝenes uuel ich wule don god
 and lutlien ich wulle his kare and sæhtnien him wiþ Cesare
ær cumen þe ende of þisse dæi helpen him ȝif ich mai
Androgeus wes swa god sone he dude hine barfot
 and alle his bezste cnihtes þe mid him weoren an fuhte
 and eoden to þon kaisere þer he wes i þon here
 and feollen to his foten and folden and isohten
mildeliche spæc þus þe treowe cniht Androgeus
Lauerd Iulius þin are nu and æuermære
Lett me speken þe wiþ ich ȝerne mildce and þi griþ
Þu hauest ouercumen minne æm inne þine fehte he nam flem
i þissen hulle he liþ and ȝeorneþ þe lifgriþ
for al þu hauest ouercumen Cassibellaune
 and muchel of his folke iualled to grunde
 and þene kinge and al his lond biȝiten to þire aȝere hond
Ȝif him nu lifues griþ and let hine speken þe wiþ
Ær he wes freo king
nu þu ært iwreken him on let hine bicumen þin aȝene mon 
and ælche ȝer þe sende þat gauel of Brutlonde
madmes and muchel feoh þe monscipe is þin aȝen
Þis iherde Cesar of þissere specche he wes wær
aweiward he halde and nolde hit iheren
makede hine swulc he weore wraþ for þon wurde þe he iherde
Androgeus wes wis and war þæne kæisere he eode neor
and græten worden þæne keisere igrætte
and þus queþ Androgeus Hærcne hiderward Iulius
Wiþ me ne beo þu noht wiþerward Ilæst ich habbe þe min foreward
 and al þat ich þe bihehte biforen vnkere cnihte
Ich bihæhte þe al Brutlond to setten a þire aȝere hond
 and swa ich habben nu idon and þu hit hauest al underfon
ah ne bihæhte ich þe nauere to slæn Cassibellaune minne æm
mid nane rihte ne mai ich hine fordon for ich eam his mæi and his mon
ne scal he næuere dæd þolien þe while þe ich mai him freoien
Ah ȝif mine eame lifues griþ and let hine sæhtnie þe wiþ
Þi mon he sæl bicumen to ȝisle biteche þe his sune
 and ælche ȝere senden þreo þusend punden
 and þat ich þe wullen swerien uppen mine sweorden
Ȝif þu þis nult iwurþen þe wurs þeo scælt iwurþen
ne scalt þu nauere mid þine here isund of Brutlonde faren
Þa wes adrad þe keisere mid his Romanisce here
leouere him weore þane al his lond þene al his seoluer þæne al his gold
þat he weore in Oþeres in his castel gode
for þa hefde swiþe muchel care Iulius þon kæisere
þe wende þat Androgeus swiken hine wolde
Iulius wes wis and war þat he wel cudde þær
Þus seide þa Iulius to þan eorle Androgeus
Androgeus mi leofue mon al þine wille ic wulle don
don ich wulle þin ræd for þu me hulpe þa me wes neod
for ne funde ich nauere treoure mon bitweonen þis and Latran
Þis wes sone icud to Cassibellaune
þa wes he swa bliþe swa he nes neuere on his liue
Vt wende þe king Cassibellaune
adun of þan hulle bliþe on his mode
Ah þer Iulius dude wel and wurþscipen muchele
he hine lette ueden he hine lette scruden
he hine lette baþien ær he him biuoren come
Þa hit wes al igreiþed þa comen heo togæderes
griþ þer heo astalleden and wel hit wes ihalden
heo makeden heore foreward biforen heore duȝeþe
Cassibellaune bicom Iulius aȝene mon
 and ælche ȝere him sende þreo þusend punden
Æþes þer weoren isworene and neoren heo nauere forlorne
for treowe men heom astalden and alswa heo gunnen heom halden
Neoþeles Iulius wes þæ ærste mon þe dude þis lond inne þeowdom
seoþþen Noe and his sunen of þære arche weoren icumen
Þeo al þis wes iuaren þa todælde þa verden
 and þe keisere and his iueren al þat winter heo wuneden here
mid sæhte and mid sibbe mid selcuþe murȝeþe
Touward þan sumere heo ouer sæ wende
 and lædde mid him Androgeum þe wes his deoreste mon
 and Androgeus walde al þat he wolde
heonene into Rome hit stod on Androgeus dome
Ne com he naueremare here ne nan of his iuere 
ne leouede he neuer seoþþen buten seouen ȝere
Cassibellaune þe wes þisse londes king
þa his endedæie com in Eouerwicke heo dæide
Ær þe king were dæd dæide his quene
þe king wes al bærnles Bruttes weoren særi
Þis iherde Tennancius þe i Cornwale wes dux
þat his eam wes idæied and his aþelene ætfallen
and his broþer Androgeus iuaren uorþ mid Iulius
 and muchel of his cunne quehten mid himseolue
Tennancius hine biþoþte hu he faren mihte
 and hu he mihte gan on þat he hafde þisne kinedom
þe Lud king his fader walde wel longe
Tennancius nom his sonde and sende into Brutlonde
bad heom buȝen him to þa bet heom sculde iwurþen
hebben hine to kinge al buten compe
bitachen him al þat lond þe Lud his fader hafde an hond
 and he heom wolde luuien þa while þat he luuede
 and ȝif heo þis wolde habben he hit wolde
oþer he wolde mid fehte fallen heom to grunde
Bruttes ferden heom to Lundene to muchele hustinge
þat heom þuhte þe bezste ræd to don þat Tennantius heom bæd
Æfter him heo senden and heouen hine to kinge
þa weoren inne Bruttene blissen inouwe
Tou and twenti wintre þis lond he iwalde
seoþþen com þe ilke dæi þat þe king dæd læi
inne Lundene he liþ særi weoren his leoden
Þeos kinge hæfde enne sune Kinbelin ihaten
he wes iuaren mid his æme forþ into Rome
Augustus Cesar hine makede cniht þat wes swiþe muchel riht
for seoþþen Iulius wes dæd and duȝeþen bilæfden
ne bilæfde he næuer nænne of Androgeus cunne
þat heold feht and iwin swa dude Kinbelin
 and weorede Romeþeode wiþ vncuþe leode
Þis iherde Bruttes þe weoren swiþe bisie
þat Kinbelin þe kene wunede inne Rome
þe wes Tennantiusses sone and of Lud kinge icume
Tweien cnihtes heo nomen sone and senden to Rome
 and þeo cudden Kinbeline þat his fader wes of liue
 and beden hine stilleliche iuaren of þere riche
Nes hit noht longe þat he ne com hider sone 
and Bruttes hine onfengen and heouen hine to kinge
On Kinbelines dæie þe king wes inne Bruttene
com a þissen middelærde anes maidenes sune
iboren wes in Beþleem of bezste alre burden
He is ihaten Iesu Crist þurh þene Halie Gost
alre worulde wunne walden englenne
Fæder he is on heuenen froure moncunnes
Sune he is on eorþen of sele þon mæidene
 and þene Halie Gost haldeþ mid himseoluen
þene gast he wel daleþ to þan þe him beoþ leoue
alswa he dude Peture þe wes a wræche fiscære
þe makede hine an mancunne hehst of alre manne
Kinbelin Bruttene king wes god mon þurh alle þing
 and he luuede here twa and twenti ȝere
An his dæie her luuede a mon inne þisse leoden
feorliche þing fuleden him he wes ihaten Teilesin
heo heolten hine for witie þurh his witfulne cræfte
 and al heo hit ilæfden þat Teilesin heom seide
he seide heom seolkuþ inoh and al heo hit funden soþ
he seide heom ælche ȝere wæt heom to cumen weore
Þe king him sende æfter wise twalf cnihtes
bad hine comen him to þat he nan oþer seolden don
 and heo hine broþten sone biforen þen folkekinge
Anan swa þe king hine imette fæire he hine igrette
Swa me helpen min hefde and mi chin welcume ært þu Teilesin
 and leouere me is þine isunden þenne a þusend punden
Þa andswerede Teilesin and þus seide to Kinbelin
Swa ich mote gode iþeon al þu hit sælt wel biteon
Þa wes glad Kinbelin and þus seide to Teilesin
Her beoþ to þisse londe icumen seolcuþe leodronen
 and fromward þeon londe of Ierusalem iwurþen heo beoþ in Beþleem
Þer is iboren an luttel child inne þere leoden
Muchele is and stor þe eiȝe tacnen þer beoþ on sterren
an monen and on seonnen eie is on moncunnen
Þis is widen icuþ and þa writen me beoþ to icume
 and ic wolde iwiten æt þe þu ært mi wine deore
to whan þis tocne wule ten to wulche þinge temen 
for herfore is alches londes folc lædliche afered
Þa answerede Teilesin and þus seide to Kinbelin
Hit wes ȝare iqueþen þa quides beoþ nu soþe
þat scolden beon a child iboren of alle folke icoren
 and þat scolde beon ihaten Hælend and helpen his freondes
alesen his leofue wines of læþe heore bendes
of helle bringen Adam Noe and Abraham
Sadoc and Samiel and Symeon þene alde
Iosep an Beniamin and alle his broþeres mid him
Iohel and Eliseon Asor and Naason
Ysaac and his broþer and monienne oþer
moni hundred þusend þe iþud beoþ to hellen
 and for swulchere neode he is icumen to þere þeoden
Þeos word seide Teilesin and alle heo weoren soþe
Þa þan kinge wes icudde þas quides þa weoren soþe
þa weoren þa tiþinde cuþe ȝeond his kineriche
Bruttes herof ȝemden and noht hit ne forȝeten
Kinbelin wes god king and griþful þurh alle þing
 and þa Romleoden swiþe hine luueden
 and ȝif þe king wolde wiþ heom wiþerheolden
he miþte æthalden heore feoh þe Iulius her fætte
ah æueremære bi his liue he hit heom leofliche ȝeaf
Seoþþe him comen þæ tiþinde of Crist Godes childe
ne leouede þe king mære buten ten ȝere
Seoþþen þe king bilæfden his lif inne Eowuerwike he ȝet liþ
Her he bilæfden tweien sunen Wiþer and Aruiragune
Wiþer wes þa ældere Aruiragun þe ȝungere
ah þe king biqueþ Wiþer al his kineriche
 and he dihte and delde æfter his fader dæie
He wes swiþe god cniht and hæfde ihælden moni fiht
ah he wes swiþe sturne and stærc wiþ þeon folke
He nalde for nane dome mare heren to Rome
ne na gauel heom senden vt of þissen londe
ah whæreswa he fonde enne gume þe of Rome weore hider icumen
he lette smiten him of þat hæfde biræiuie hine at liue
 and þus he heom græiþeden mid grimme his gomene
An kæisere wes in Rome Claudius ihaten
iherden þa tiþende of Wiþer þon kinge
whulcne scome he him hæfden idon and mare him bihehte 
Þe kæisere hine wrædden þe Wurs him wes on heorte
 and swor bi his rigge þat Wiþer hit scolde abiggen
He bigon to senden ȝeond al þan Romleoden
he hætte al þa ræiȝe and alle þa radfulle
alle his hæȝe men his hustigge isechen
 and heo togædere comen i þere burh of Rome
Heo buden heore ferden wide ȝeond þon ærde
Mid unimete dome heo ferden vt of Rome
heo ferden swa longe þat heo comen to þisse londe
Claudius þe kæisere and al his Romanisce here
At Portchæstre heo comen alond and stepen up a sæstrond
 and bilæien anan Portchæstre mid heore folke swiþe faste
Heo letten deluen diches vnimete deope
 and al abuten oueral he makede stænene wal
Þa wes Portchestre burh mid þan bezste
ah mid þan windræsen al heo gunnen toreosen
mid fure and mid fehte foruaren þurh Glaudius þan kæisere
Þis iherde Wiþer þe wes Bruttene king her
þat icumen wes i þisse lond Claudius þat wes swa strong
Þe king gæderede uerde wide ȝeond his eærde
 and Aruiragus his broþer gæderede anoþer
 and ferden toward þære sæ mid selkuþe folke
þat heo comen mid heore here to Claudiene þan kæisere
Feondliche heo feohten fullen þa fæie
and þe eorl Aruiragus mid æþele help his broþer
Claudius hæfde enne richene mon þe wes icleoped Haumund
he redde þæn kæisere and al þan Romanisce here
Hamund biheold Wiþer and his wiþerhappes
 and heu ladliche i þon fihten he sloh þa Romcnihtes
 and al þat him biforen stod he falden to his foten
Hamun hine biþohte whet he don mihte
hv he mihte þene king Wiþer aquelle
Hamun ferde ȝeon þat wæl and wende þa deden
funde þer enne cniht þe islæȝen wes þerriht
nom he his burne and his goldileired bord
leoup he an his stede and bihælues he gon riden
þer he isæh Wiþer king þe wiþer wes an compe
Hamun þe ridere smat his aȝene ifere 
 and warþ him swiþe bisi swulc he Brut weore
Wende þe king Wiþer þat he weore his iuere
ah þer he na ne come ȝif hit nere for swikedome
Hamun arnde upward and oþer while adunward
þenne he isæh Romanisce mon he rasden him ouenan
his speche wes al Brutisc Brut swulc he weoren
Swa longe he gon riden þat he wes bi þæs kinges side
 and fæht þan kinge biforen swulc he weoren his mon iboren
 and sloh is haȝen iueren muchel swikedom wes þere
Þe king him treousede on for he wes swa æht mon
 and wende for soþ riht þat he weore his aȝen cniht
Þe king wende forþrihtes bihælues þan fihte
he wes swiþe ofhæt þat al his burne wes biswæt
he lette his burne of his rugge eorne
 and Hamun him to strac mid toȝen his mæine
mid his spere he wes wæht þes kinges breosten he tobræc
þane king Wiþer he ofsloh þer wes swikedom inoh
 and seoþþen rehliche fleh to his Romleode
kudde hit his kæisere whet he dude mid his spere
Þis isæh Aruiragus þat his broþer islæȝe wes þus
mid muchelen hiȝinge he leup to þan dæde kinge
igrap his stede and alle his iwede
 and sturede i þon compe alse hit þe king weore
Mest alle þa Bruttes þe weoren þere wenden þat hit weoren Wiþer
heo ræsden to Romleoden and heo remden to flonne
heo sloȝen forþrihtes Claudienes cnihtes
niȝen þusende heo læiden to þon grunde
Claudien þe kæisere sad wes of þon compe
his folc flah into scipen and from þæn londe iwenden
forþ mid þon vþen feondes heom uereden
Fif þusend heo lefden uppen þon londe
þat ne mithte no to scipe cumen þat heo neoren islæȝen oþer inomen
Wunderliche awei heo riden touward ane muchele wude
Aruiragus heom æfter mid twenti þusend cnihtes
heo sloȝen heo nomen mid honden heo todrowen
Hamun þurh þene wude flæh riht touward þere sæ
he ærnde to are hæuene he wenden scipen habben
Þe sæ wes iȝeonged þe scipen stoden a londe 
Þæ wile þe he þa scipen vt scæf Aruiragus him to draf
Nefde Hamun to iueren bute þritti rideren
Aruiragus heom alle sloh and Hamun mid heorsen todroh
for his broþer dæþe him wes swiþe unneþe
 and an oþer halue he wes glæd þat his ifon weoren dæd
for Hamundes dæþe Hamton heo hit hæhte
nu and aueremare þe nome stondeþ þere
Nu þu iherest of wuche gomen aras þer þe tonome
swa doþ a feole wise tonome ariseþ
 and ofte of lutle þinge þe longe ilasteþ
for his nauere nan oþer gomen þat cleouieþ alswa ueste
Þa Hamun and is iueren weoren dæd Aruiragus wes swiþe glad
ah sone þeræfter him com særinesse
He and his cnihtes þeonene forþrihtes
tuo Winchestre wenden wæne com on ueste
heo wende to soþe þat heo siker weoren
Claudius þe keisere mid alle his Romanisce here
ouer sæ wende al mid isunde
Nes he þer buten enne niht þe wind wende forþriht
fromward þan stronde into þissen londe
Claudius wenden aȝan weder him stod an wille
hiȝenliche sone to Portchestre heo comen
Up iwende þe kæisere mid al his Romanisce here
iwepned wel alle heo wenden to þan walle
to heo eoden alle afoten and swiþe freche weoren
ouer þene wal heo clumben and binnen heo þrungen
þat folc heo al slowen þa æhte heo nomen
al þa wunliche burh heo barnden to duste
Þus Portchæstre toræs and nauere seoþþen heo ne aras
þat heo swulc weore swa heo wes eare
Claudius þe keisere mid wunderliche here
ferde to Winchæstre and bilæi þa burh swiþe feste
Þer binnen wes Aruiragus ærmliche biþrungen
and muchel dæl of his cunne of Bruttisce monnen
Wa wes þon kinge Aruiragus and to his cnihtes seide þus
Suggeþ me gode men godfulle kempen
wulle ȝe me helpen mid hæhȝere strengþe 
her to biwinne wurþscipe minne
Þa answereden aþele cnihtes
Nulle we þe bilæuen for liue ne for dæþen
On heo duden heore iweden and leopen on heore steden
cnihtes þer weoren swiþe iwhæte heo duden up þere burhȝæten
heo makeden heore sceldtrome þa scalkes weoren gode
Weoren alle þa cnihtes ȝærewe to þon fihte
Þa somnede alle þa alde þe to fehte heom scolde halden
bi are halue heo riden and spileden of ræde
 and nomen tweien cnihtes and senden to þon kæisere
 and axeden wheþer he wolde griþ þe he wolde vnfrih
Ær þer come mare lure hefde he þene cure
Þa andswerede Claudius and wiþ þan cnihten he spec þus
Wel is þe man nut þe sæhtnesse wurcheþ
Ich æm ræh mon inoh Rome is min riche
 and alle þa londes stondeþ a mire honde
þa biȝet me biuoren Iulius þe kæisere
 and æfter mine dome hæreþ into Rome
buten þes ilke kinedom nulle me noht icnawen
na þissere leodes folke for lauerd me halden
 and me pugcheþ muche scome at mire heorte ic habbe grome
ȝif Rome scæl forleosen þa while þe ich leouie
heore muchele wurhscipe þat mine ældere hire biwunnen
For nare ȝitsunge for nare ȝiuernesse
ne com ich to þissen londe to halden fiht stronge
ne for nane plihte buten to biȝiten mine rihte
 and ic heo wulle biwinnen oþer an wæle liggen
Æc cnihtes ȝit beoþ hider icumen from þon kinge Aruiragune
Fareþ swiþe aȝen to þan folckinge
suggeþ him to soþe for hit cumeþ him to cuþe
þat ȝif he wule a leoþ gan and halden me for lauerde
 and he me wulle buȝen þa bet him scal iwurþen
ȝif he me wule sende mine rihten of his londe
ic hine wulle wurþien mid wurhscipe muclen
 and suggeþ him ful iwis ich ȝifuen mine dohter Genuis
to sibben and to some þe bet wit mawen libben
 and ȝif he þis nule don he scal wurs vnderfon
faren wit swullen tosomne and mid fehten hit todælen
makien wænslæhtes þænne beoþ þe wurse 
Þa cnihtes wenden forþriht to þan folckinge
cudden him soþ quides from Claudien þæn kæisere
Þe king isæh þe neode and droh to his ræde
and he mid wurþscipe þas cnihtes awurþede
þat he of his kinedome wulde heren into Rome
and seoþþe wurþscipe him don his dohter to quene vnderfon
Togædere heo comen and sæhten heo weoren sone
 and seoþþen heo alle iwenden into Winchæstren
þa weoren in þissen londe blisfulle songes
Heo wuneden inne Winchæstre an and twenti wikene
 and senden to Rome ful iwis æfter þan maidene Genuis
Þat maiden mid isunde com to þisse londe
 and Claudien þe kæisere ȝæf heo þisse kinge
ȝet hit is isene þat heo wes her quene
þat þe king Aruiragus to quene hæfde Genuis
Þes þinges weoren idone and Claudien hæuede isend to Rome
þa while iwende Claudius and þe king Aruiragus
into Orcaneiȝe and þat lond al bilæien
ah muchel lond þerabuten al heo hit biȝeten
two and þritti æitlond heo setten on heore aȝere heond
heore griþ heo setten fæste and wenden to Winchæstre
From Rome wes icumen ful iwis þat fæire maide Genuis
isund and hire iuæren sixti rideren
þat maiden wes iwedded þe king heo hafde to bedde
Muchel wes þa blisse þe wes þanne i Bruttene
mid þan kinge Aruiragus and þæn kæisere Claudius
þa wes þis folk swa bliþe heo nære nauer ær on liue
for þere muchele blisse heo arærden enne burȝe
an enne swiþe feire stude uppe Sæuerne
Þa þe burh wes al imaked mid muchelere strengþe
þa burh ȝæf Aruiragus þæn kaisere Claudius
and þat lond þerabuten muchel and noht lutel
He hæhte setten hire on nome þe hire mihte isemen
hu þe king Aruiragus nam to quene Genuis
 and þer þe king heo ȝef Claudiene þan Romanisce kæisere
Claudien þe heȝe Kairclou heo hehte
ac nas hit noht longe þat þe nome moste stonden
ac for Claudiusses wurþscipe swa wes þe nome iqueþþen
Ah þa Claudius ærest in þissen londe com he funde enne feire wimman 
heo wes witer heo wes wis heo wes maiden ful iwis
Claudienes cnihtes heo biwunnen i þon fihte
inne Portchæstre and heolden heo wel fæste
 and ȝeuen heo Claudiene hit wes him swiþe iqueme
 and he hire rædde and forþ mid him ladde
 and leouede þe wimman leofliche swiþe
Þe wifman iwarþ mid childe bi Claudiene þan balde
þa þet child wes iboren wel wes Claudiene þerforen
Þa þe time wes ifulled þat hit fulleht sculde habben
æfter þan haþene laȝen þat stoden o þen ilke dæȝen
nome heo him aræhten and Gloi þat child hahten
Þis child wæx and wel iþæh and muchel folc him to bah
 and Claudien him bitæhte þa burh þe he ahte
 and sette heo mid cnihten þe gode weoren to fehten
and hæhte heo wite wel faste and heoten heo Gloichestre
al for his sune luuen þe leof him wes an heorten
þe seoþþe biȝæt al Walisc lond to his aȝere hond
and þerof he wes deme and duc feole ȝere
Þis child me biwuste inne Gloichæstre
 and þa þeos þinges weoren idone Claudius ferde to Rome
 and ladde þes childes moder for quene nauede he oþer
Þa Claudius com to Rome tiþende him com sone
þat þer wes cumen liþende into þere leode
an swiþe selcuþ gume of Antioge he wes icome
Petrus he wes ihaten he dude þer feole teonen
he uerde ȝeond al þat lond and turnde hit to Godes hond
Heonene wes iuaren Claudius þis lond heold Aruiragus
 and Genuis his quene þe wifmon wel idone
þa isæh þisses ledes king þat him ne derede naþing
þus he wunede here mid blisse twenti ȝere
Vnder þan comen tiþende to Aruiragus þan kinge
næs þer nan oþer ræd bute Claudius inne Rome wes dæd
Wa wes þisse kinge swa wes þere quene
swa wes alle þon bezsten þe wuneden an Bruttene
An þan timen hit wes þat Gloi wes swiþe god cniht
Þa þeo tiþende weoren comen to londe
of Claudius þen kæisere and hu hit wes al iuaren
þa seide þe king Aruiragus and wiþ his duȝeþe he spac þus
Swa ich auere ibiden are nulle ich naueremare 
þurh nane dome heren into Rome
næ naueremare heom senden gauel of mine londe
Ah ȝif heo hider cumeþ liþen leoden to biwinnen
her heo sculeþ ibiden bitterest alre baluwen
næ biȝeten nan oþer god buten here ȝeoten heore blod
scullen alle heore wif widewen iwurþen
Þus seide þe king þeh hit soþ neore
þer he sæt mid his scenche an his kinebenche
Ah al oþer hit iwarþ inne þan twam wintren
for þa Romleoden sende to þissere þeoden
hæhte heom senden here gauel of þissen londe
And þe king Aruiragus wradliche heom answerede
hehten heom mucle eiȝe ut of his æhseone
fleon of þissen londe ær heo fæiȝe iwurþen
forþ heo iwenden, into Romlonde
Þa wes i þon ȝere Vaspasien kæisere
þes tiþende him wes læþ and herfore he was wraþ
He clupede to ræde alle Romleode
 and seide bi his liue þat he wolde to Bruttlonde
bitelen his irihten þat Claudius ær ahte
 and ȝif heo nolden gan an griþ he wolden fehten heom wiþ
and al Romleoden þis him gon ræden
Vaspasien him forþ wende þat he com to France
þa ȝet hit wes al his aȝen þat he isæh mid his aȝene
ladde he þere leodene king þe hine for lauerd icneou
vorþ mid imseoluen touward þissen londen
To þere sæ he wende scipen he þer funde
þat toȝenes him weoren ibonned þe ȝet þe he wes i Rome
He ibad þes wederes wind com on oueste
in he wende at Witsond and æt Doure he þohte nimen lond
Aruiragus þerof wes war and atliche him biuore uerde
 and draf hine ut mid strengþe forþ mid sæstrame
Mid him hafde Vaspasien swiþe gode sæmen
strahten vt here lof and leiden æfter vþen
forþ bi sæside seileden swiþe
An hiȝende ful sone to Tottenas heo come
strahten scipen to þan londe and eoden uppen stranden 
Heo nomen heore wepnen and forþ gunnen wenden
tosomnen heo riden uaste þat heo comen to Æxechæstre
he wenden wel to bistelene into þare burhȝe
Ah þet burhfolc wes war and wel hine wusten
wel heo closden heore ȝeten and ȝareweden heom to fehten
 and þa burh biwusten wel mid þan bezsten
Seouen daȝes fulle Vaspasien mid his monnen
læiȝe at Exchæstre and bilaie heom swiþe ueste
Þat iherde Aruiragus þat he wes icume þus
he nom al þa ferde of Brutlondes ærde
 and sone he gon faren in toward Cornwalen
into Exchæstre þa burh wes þa fæstre
Aruiragus wes þerinnen mid Bruttisce mennen
Vaspasien þervte þa burh bilæi abute
Amarȝen þa hit dæi wes duren heo vntunden
cnihtes heom gereden grundliche feire
blewen þa bemen heornes gunnen dremen
heondleden scæftes and goldfaȝe sceldes
riden ut tosome ræȝe Brutes
þritti þusend þe þræt wes þa mare
Þerute wes heom toȝæn þe kæisere Uaspasien
togadere heo tuhten and laþliche fuhten
hardeliche heuwen helmes þer gullen
stercliche tostopen mid steles egge
Alle dæi þer ilæste fæht mid þan mæste
a þet þat þustere niht todælde heore muchele fiht
læien a ba halue cnihtes toheouwen
þær wes hærm mid þon meste biuoren Exchæstre
Þat biheold þa quene Genuis ihaten
særi wes hire heorte mid hermen afulled
cleopede to hire lauerde þe leof hire wes on heorte
to þon kinge Aruiragus þæ quene spac wiþ him þus
Lauerd biþenc þe Þine þeowes beoþ gode
þu hauest mucle treowscipe treowþe staþeluæste
þat beoþ þa þingges þe biriseþ to ælche kinge
riche men and hæne ȝif wiþ seoumen he wule beon clænen
Biþenc þu a þine quides þe þu sulf quiddest
wiþ Claudien minne fader þe wes þi cudliche freond
þe dude þe þa wurhscipe bitahte me þe to wiue 
 and þu ært me swa leof swa mi kinelauerd
Mi cun is her wiþvten and þi kun her wiþinnen
Ȝif þu brekest þine quides and mi cun quellest
soþ ich þe habbe iseid wiþ þine sune þu beost iuæid
 and ȝif mi cun clembeþ and bineoþen þe ibringeþ
 and þe seoluen and þin folc falleþ to grunde
ȝif þu and þine þer wurþeþ dæd þeonne beo ich wiþ mine sune iued
betere weore sæhte þene swulc vnisibbe
 and biþenc þe of þan fore hu þu mine fader swore
to lasten alche ȝere al to þine liue
gauel into Rome of þine kinedome
 and ȝet ilæsteþ þi lif swa hit do longe
for þi þu most holden þat þu ær bihæhtest
Al þa heredcnihtes heolden mid þere quene
Þe king and alle his cnihtes wakeden alle nihte
al niht heo runden whæt heom weoren to ræde
Ne mihte heo finde nænne ræd þe heom þuhte al swa god
swa heom þuhte þe soþe quides of þere quene
Amarwe þa hit dæi wes duȝeþen heom gereden
togædereward heo uusden alswa heo wolden fehten
Forþ com þa quene and rad heom bitweonen
ærst heo nom griþ and seoþþen heo heom spac wiþ
sette sæhtnesse somnede cnihtes
þa ær weoren ifeonde makede heom to fronde
And þe king heom bihehten his foreward to haldene
 and swa he hit ilæste þe while þe he luuede
Þus heo weoren sahte and þus heo weoren some
Þa wes þeos Bruttene swiþe iblissed
 and Vaspasiæn and his iueren al þat winter wuneden here
from burie to burie ferden mid blisse
Anan swa seomer come þa ferden heo to Rome
Brutlond wes bliþe a to þeos kinges liue
Nu hauede þe king Aruiragus enne sune þe hehte Maurus
he wes isende to Rome to leornien in scole
þer him wes swa wel idiht he wes clærc and god cniht
Þider him com sonde ut of þissen londe
þæt her nes nan rad for þe king his fader wes dæd
 and he mosten cume sone to his kinedome
Swa wes þat writ idiht and he hit dude forþriht 
to þisse londe he com and underfeng þene kinedom
Wel riche wes Aruiragus and mucle ricchere Maurius
a þisse londe he heold griþ a þisse londe he hulde friþ
her wes blisse her wes mete and alre godene mast
A þissen ilken hit stod þet com ouer sæflod
an king þe hæhte Rodric elche oþer unilic
he com ut of Scice elches londes vniliche
he brohte mid him þe Peohtes folc of muchele mahte
Seoþþen Rodric wes ærst mon and he mihte uuel don
a he ferde bi sæflod and dude he uuel and næuere god
monie hundreþ buriȝe he hæfde imakede blæþe
He ferde bi sæstronde into Scotlonde
þat lond he al wæste mid hermen þan meste
þurh þat lond he ærnde and hærȝede and hærmde
Comen þa tiþende to Maurius þon kinge
hu þe king Rodric his ræflac makede
Sone he sende sonde ȝeond alle þisse kinelonde
hæhte æuerælcne mon þa his monscipe uþe
þat he wel iwepned comen to hirede
Þis folc wes isomned and þe king fusde
ferde into Scotlonde þere he Rodric king fond
Heo fuhten swiþe feondliche and feollen þa Peohtes
 and Rodric þer wes ofslaȝen and seoþþen mid heorsen todraȝen
Þer dude Maurius þe king a wel swuþe sællech þing
uppen þen ilke stude þer he Rodric uordude
he lette aræren anan enne swuþe sælcuþ stan
he lette þeron grauen sælcuþe runstauen
hu he Rodric ofsloh and hine mid horsen todroh
 and hu he þa Peohtes ouercom mid his fæhtes
Vp he sette þæne stan ȝet he þer stondeþ
swa he deþ al swa longe swa þa woreld stondeþ
Nome him scupte þe king and hehte þene stan Westmering
a muchel dæl londes þe þer liþ abuten
nom þe king to his hond and hæhte hit Westmerelinge lond
Nu þu hafuest soþ iherd for wham hit swa hatte
Þa þe þeo Peohtes weoren ouercumne i þon fehte
and Rodric wes dæd and his iueren fordemed
þa fluȝen þer bihælues fiftene hundred
þat weoren þa feirest men þe weoren i þon fehte
hæfden he to heretoȝe enne hæhiborene mon 
Þeos weolden heom iburȝen and bihalues fleon
 and buȝen vt of londe to helpen heore liue
Þat isehȝen þreo eorles þe i þeon fehte weoren ohte
whudereward þa ferde heore flæm makeden
Þe eorles heom siȝen to mid selen heore cnihtes
driuen heom into ænne hæhne wude þer heo heærm þoleden
Stod þe wundliche wude amidden ane wælde
biuoren na bihinden ne mihten þær nan atwinden
ah alle hi heom nomen and nane heo ne asloȝen
fæste heom heo bunden and brohten to þen kinge
þat þe king heom sculden don oþer slan oþer hon
Anan swa þe king heom spec wiþ swa heo ȝeornden his griþ
ȝeorne heo hine beden þurh his ædmeden
þat he nomen heom to þrallen and heo him wolden þiwien
 and heo him wolden beon liþe a to heore liue
Al þe king weorhte also heo bisohten
 and heom an heond sælde muchel dæl of londe
al abuten Catenes þer heo caþel wrohten
Þat lond wes swiþe god ah seoþþen wes þe muchel flod
nes hit neuere itiled þurh nænne eorþeitilie
no nauere þer ne wuneden on nanes cunnes quic mon
Sonen heo gunnen to ærien þat lond wes swiþe æþele
heo tileden heo seowen heo repen heo meowen
wiþinnen þan þrom ȝeren þa nomen heo twælf iueren
 and heo uerden sone þat heo to þisse londe comen
Bruttes heo gretten mid græiþlichen worden
beden heom beon on sele and alle isunde
We eow toȝerneþ ȝeue swiþe deore
þet ȝe us ȝiuen wifmen to habben to wiue
þenne maȝe we heolden luue to þissen leodfolke
Þa þis iherden Bruttes heokerliche heom þuhte
 and hehten heom faren awæi and fleon of heore londe
for nolde heo heom ȝetten þa þinges þe heo ȝernden
Peohtes weoren iscende and heore wæi forþ wende
ham to heore cunne and cudden heom heore erende
Heo nomen heore sonde and sende to Irlonde
to þes londes kinge Gille Caor ihaten
 and biden hine heom senden wifmen of his londe
 and þe king heom ȝette al þat heo ȝeorenden 
Þurh þa ilke wifmen þa þer wuneden longe
þat folc gan to spelien Irlondes speche
 and auer seoþþen þa laȝen wunieþ a þan londe
swa heo beoþ þere nu and æueremare
Hæfde Maurius þe king god griþ ȝeond his lond
a to his liue his leoden weoren bliþe
Þa com þe ilke dæi þat þe king dæd læi
forþ com þes kinges sune Coil wes ihaten
Þes wes ræh þes wes strong þes wes stiþ an þonke
þes cuþe alle þa domes þe stoden inne Rome
ah he ne luuede noht longe þat wes his leodene hærm
ah þa while þe he luuede his lond he huld a blisse
Hæfde Coil þe king þe wes Bruttene aþel
enne leofue sune Luces ihaten
þes wes þe bezste mon þe auere hæfde kinedom
seoþþen to Brutlonde com Bruttes þe hit biwan
Luces wes kineboren Luces wes wel itoȝen
 and he wes swiþe blæþfæst Bruttes hine luueden
Moni wes þat gode þing þat cuþe Luces þe king
nes þa na man vnder lufte þe cuþe betere cræftes
Þurh þisne ilke æþele mon vnderfeng þis lond Cristindom
þe mon þe wule lusten hu hit ærest ilomp
þeos boc him wulle suggen soþþere wordes
hu Luces þe king ærst Crist luuede
Men wel idone comen ut of Rome
comen to þan kinge and talden him tiþende
of alle þere fore þe Petrus dude in Rome
and whulcne martirdom hauede vnderfon
 and þa oþere halȝen þe mid Godde hah weoren
Þa longede swuþe Luces þon kinge
ære he mare wuste of þan Lauerd Criste
Þa weoren inne Rome men wel idone
 and an hali mon þer wes Pape Elæudarius wes ihaten
Nom Luces þe king of his leofuste monnen
sende to þa Papen and feire hine gon greten
 and bed hine on Godes nomen þat him god uþe 
þet he senden him anan sumne godcunde mon
for þe king wolde wel don and Cristes laȝen vnderfon
libben mid rihte and luuien his Drihte
he an alle his leoden þe wuneden inne þissere þeoden
Þa þuhte Elæuþerie þat tiþende swiþe murie
nes na mon on liue þat weore alswa bliþe
alse wes þe hali man þa he þis iheren gon
Þe Pape hafden tweien biscopes þe luueden Godes rihten
hiderwardes he heom senden þa biscopes forþ wenden
þat comen þa Godes sonden into þissen londe
to Luces þon kingen and to al his hereþringen
Þa spac Dunian and þe oþer biscop Fagan
seiden þan kinge larspel and he hit hærcnede wel
ær þat lærspel weoren idon þe king ȝeornde Cristindom
 and alle his duȝeþecnihtes hit ȝeorde forþrihtes
Þe king fulluht vnderfeng and alle his gode men mid him
 and alle his Bruttes þe him buȝen wolden
 and þa fulluht nulden vnderfon þe king heom letten fordon
Þa þis wes al idon þa token heo oþer weise on
beiene þa biscopes ferden ȝeond þas Bruttene
alle þa templen þe þa heþene hafden itimbrid
Heo letten alle þa scrud at þere dure werpen vt
wascen þa waȝes wel mid þan bezsten
þa nomen anlicnes þe Mahun weoren ihatene
heo letten heom draȝen vt oþer bi hondes oþer bi fot
heo heom letten swalen inne swærte fure
Þa þis wes al idon þa token heo oþer weiis on
heo ferde forþrihtes þurh Godes mihten
from stouwe to stouwe and stureden heomseoluen
hælȝeden alle þa templen a þes Helindes nomen
Þa þet wes all idon þo token heo oþer weis on
þa setten heo biscopes þan folken to dihten
þerouer ærchebiscopes þat clærcscipe to rihten
chirchen he letten areren monie and wel iwhare
preostes heo þer setten ase þerto mihte semen
Þa þis wes al idon þa token heo oþer weis on
þa com Luces þe king and lond þerto leide
 and sette þeron Godes friþ and freoden alle þe chirchen 
 and þa laȝen beoþ a monie studen alswa Luces heom on dude
Naþeles heo weoren soþþen swiþe awæmmed
ladliche iniþered þurh niþfulne craft
 and eft heo weoren irihte swa hit weolde Drihten
Þa alle þas þinges weoren idone þa ferden þa biscopes to Rome
 and bileæfden in þisse londe þat folc a Godes heonde
 and Luces heore lauerd þe leof heom was an heorte
þus hit ferde here wel feole ȝere
Luces þe leodking leouuede wel longe
twa and feowerti wintre mid muchere winne
her wes mete her wes drænc men þerof dræmden
her wes unimete fare a þissere folc riche
Þus heo gunnen driuen and forȝeten to swiþe
þat heom tæhte þe hehȝe mon þe gode biscop Dunian
 and Fagan his iuære þe while þe heo weoren here
Inne griþe þurh alle þing wunede Luces þe king
þat com þe ilke dæi þat þe king dæd læi
leof him wes griþ and ræd inne Gleochæstre he wes dæd
þær hehȝe Bruttes þene king bureden
Þa wes þe weorlde swa uorþ iuaren seoþþen ure Drihte wes iboren
an hundred ȝere and sixti þa þe king sah to grunde
Seoþþen Luces king wes dæd her wunede a swiþe strong red
ne bilæfde he her neouþer suster ne broþer
ne quene ne næh cun þe his caþel mihte heolden
To Rome comen tiþende of Luces þon kinge
hu þe king wæs hære dæd and i þisse londe nas na ræd
Heo makeden heore uerde and senden to þissen ærde 
Seuarus wes heore hæretoȝe inne Rome he wes ibore
Þe ferde wes swiþe strong þeo comen heo to þisse lond
Seuerius wende anan to hæbbene þisne kinedom
ah Bruttes weoren bisie and ofte hine abæileden
ofte heo him wiþ fuhten a feole cunne wisen
Seuarus hine biþoþte whet he don miþte
in his herede he makede griþ and lette awæi þat vniriht
þat na man ne wurþe swa wod ne witte bidæled
þat in his hirede breke griþ uppe leome and uppe lif
of nauere nane þinge þat come to his cleopinge
Þis iseȝen Bruttes þe weoren swiþe bisie
þat Seuarus in his hirede hæfde hehliche griþ
 and mong heomseoluen vnimete seorȝen
Bruttes siȝen togæderes fulle seoue þusend
 and speken Seuarium wiþ and ȝirden his hiredes griþ
 and he heom ȝette and ȝef ȝiues swiþe gode
Þa wes Seuarus hired selcuþliche istronged
alle þe ær weoren buuen he heom sette bineoþen
 and muchele luue heold wiþ alle þat ȝirnden his griþ
He uærde to Lunden and heo hine vnderfengen
he uerde þurh þis kinelond and sette hit in his aȝere hond
 and æuere heo fluȝen him biuoren þe his feond weoren
Swa swiþe he heom hænde þat heo fluwen ouer Humbre
heo fluȝen forþrihtes þat heo comen to þan Peohtes
 and heo heom vnderfengen and nomen heom to iuaren
Heo makeden enne hehne cniht heore heretoȝe forþriht
fæier cniht and hende Fulgenes wes ihaten
he heom scolde læden and he heom sculde ræden
Enne ende of Scotlonde nom Fulgenes to his honde
þe ende him wes deore he hæhte Dæire
Sæuarus from Scottewærd seoþþe aȝæn wende
 and his folc lædde into Lundene
 and Fulgenes vt of Scotlen muchel scaþe makede
He leop into Brutlond mid muchele baluræssen
æhte he nom men he sloh he duden seorȝen inoh
 and þus he uerde longe inne Scotlonde
Þis iherde Seuarus þe inne Rome wes kæisere
and seoþþen hider al þa lond stod an his aȝere heond
þe kæisere sende his seonde ȝeond feole londe
lette him to beoden swa monie of weorcmonnen
þat he lette makien ænne dic þe wæs wunderliche deop
muche and swiþe stronge bisides Scotlonde
from sæ to sæ eode þæ dich ælche oþere vnilich
Þervfenen he makede scid wal wunder ane cræftie
seoþþen he sette cnihtes to witen hit dæies and nihtes
þat neuere Poht þerouer ne com ne næuere nan oþer mon
bute whaswa walden ȝernen griþ and speken þan kæisere wiþ
 and wunien forþ here mid Seuare þan kæisere
Þat iherde Fulgenes þat þis weorc iuorþed wes 
þat he into þisse londe ne mihte ne dæies ne nihtes
Nuste he þa nænne ræd þe him æuere þuhte god
he cleopede alle his dringches þat heo comen to hustinge
heore kinge to ræden of his muchele neode
Heo him rædden to faren riht into Cise
færliche he þider com and fæire wes underfon
He spac wiþ þan Peohtes and swa muchel heom bihæhte
þat heo gædereden in þan ærde mucle scipferde
 and ferden bi sæstronde into þissen londe
He uerde riht to Euerwicke Brutten þutte sellic
þa burh he anan bilæi mid baldere strengþe
Seoþþen he dude to witen þurh worde and þurh writen
alle his freonden þe weoren in þissen londe
þat heo scolden wel don and alle comen him to
he heom wolden mucle wele and wurþscipe itæchen
 and æuere to his liue heo sculden beon him leoue
Þis iherden Bruttes þerfore heo weoren balde
 and wenden from Seuere þan Romænisce kæisere
moni þusend Bruttes to Fulgenes
 and he heom faire onfeng and muche feoh bihæhte
Þat iherde Sæuarus þat Fulgenes dude þus
he somnede uerde of folke of þissen ærde
he uusde touwærd Euerwic to his fæisiþe
Þa he to Euerwic com Fulgenes him wes aforen on
heo bigunnen fehten feondliche swiþe
a ba hælue þer ful folc unimete
Sæuare þer wes ofslæȝen and feole his Romwæren
Fulgenes wes iwunde wunderliche sære
þat i þan þridden dæie he sarne dæd þolede
Of Sæueres dæþe Bruttus þer demden
sæiden heom bitweonen þa þat tir ahten
Seuarus wes god cniht and he heold us swiþe riht
þæ while þe we him walden heren ær we turnden to Fulgene
þurh heore vuele ræde beien heo beoþ dædde
Nime we Sæuarusses lic and lede we hit into Eouuerwic
 and þær we hit sculleþ biburien mid muchelere blisse
 and forþ ȝelden þa duȝeþe þe he us dude whilen
Al weoren þa dæden alse heo idemden
Sæuarus bilefde here tweien sunen þus hæhten heore nomen
þe ældere hehte Basian þe ȝungere hahte Gezan 
Þe beiene heo weoren ibroþeren ah noht of are moder
Basianes moder wes of Brutlondes ærd
 and Gezanes moder of Romanisce monnen
Bruttes nomen Basian and bitahten him þisne kinedom
 and þa Romanisce men to kinge makede Gezan
Bruttes weoren bisie and Basian heo luueden
 and þa Romanisce men luueden swiþe Gezan
Þær aras muchel ballu bitwenen þissen broþeren
heo nomen here uerden and comen to stalfehte
and þer þe king Basian sloh his broþer Gezan
 and þat Romanisce folc fleh of þissen londe
ac monie þer weoren ifalled i þan muchele fehte
I þisse londe wes a ȝung mon vnder þon kinge Basian
Carrais wes ihaten his nome þes wes a sellich gume
His fader wes an unstrong cniht ah þe sune wes swiþe sturne
þat wes þe bisegæste mon þe wunede inne Bruttene
Of nane quike monne næuede he care nænne
wa wes him þurh alle þing þat Basian wes Bruttene king
Basian wes griþful king and Carrais ne likede hit naþing
Þa a þan ilke time verden bi særime
vtlaȝen to iwiten fulle sixti scipen
Carrais hine biþohte of ane hindere cræfte
þat he wolde sone faren into Rome
Forþ he iuusde and into Rome ferde
 and spac wiþ þane kæisere and wiþ þan Romanisce here
 and þus seide Carrais he wes swike fuliwis
Hæil seo þu Cyrian þe king þe græteþ Basian
and dæþ þe ful wel to witen ba bi worden and bi writen
þat ne mæi he þe no mare senden þat gauel of Bruttlonde
for twien haueþ bigunnen to senden hit bi his monnen
i sæ heo funden vtlaȝen and habbeoþ alle his men islaȝen
 and iræued al þat gærsume þe scolde þe to cume
Þa vtlaȝes beoþ swa stronge bi watere and bi londe
þat ne mæi na man ouer sæ uaren bute mid swiþe mucle care
Ah ȝif þi wille weore þat þu woldest me ihere
 and bitachen me þine writen and senden me twælf scipen
 and hælden me to munde a þire aȝere hond
into sæ ic wolde faren and slæn alle þa utlaȝen
 and þi gauel þe sende ut of Brutlonde
For ich æm ennes cnihtes sune and cun ich habbe iwide 
haueþ mi fader bi þære sæ castel swiþe sæle
 and cnihtes inowe and men unifoȝe
alle heo wulleþ to me draȝen to quellen þa utlaȝen
 and þus ich wulle þurh mire hond witen þi feh and þi lond
Þis ihærde Cyrian speken þene swikeful mon
 and al he ȝette him þat he him to ȝirde
writen he him bitehten and wapnen him aræhte
 and forþ hine senden touward þissen londe
Forþ he ferde Carrais þat he com to France
æuere his writen he vnfeold þer he forþ ferde
 and seiden al þan monnen what he i Rome hæhde biwunnen
 and folc him wende an æuerælche ende
Carrais com to sæ mid selcuþe uolke
he hafde to iueren fif hundred rideren
 and folc he hafde a foten muchel and vnnimete
Al þa scipen bi sæstronde he nom to his honde
he uerde forþ in sæ uerden hine vþen
 and he sone bicom into Brutlonde
 and anan bigon ræuinge uppen Basian þene kinge
Carrais nom his sonde and sende ȝeond þisse londe
bad ælcne ȝungne mon þe weorces nalde ȝeomen
 and æuereælcne utlaȝe þe his lond hadde biboȝen
 and auerælcne cnihtes sune þat his main wolde cuþen
and ælcne wiþerfulne mon þe god wolde biwinnnen
þat him to scolden comen for golde and gæirsume
Þas weoren cuþe wunder ane wide
 and þa wiþerwarde sumnede uerde
heo comen to Carrais þritti þusend fuliwis
 and heo uorþ iwenden bi þan sæstronde
Heo rupten heo ræfden noht heo ne bilæfden
castles heo nomen Bruttes heo sloȝen
monie heo forbarnden aþele Bruttus
heo uerden norh heo uerden æst al þat lond heo makeden west
heo ferden into Scotlon þer heo scaþe worhten
 and aȝan to þisse londe þas leoden heo foruerden
He nom ænne bisine mon and sende to Brutten
 and þas word heom sæde þe Carrais heom sende
Carrais þe stronge wunieþ inne comela
 and send her bihalues and grætet wel Bruttes
Ȝe buþ godliche gumen and ich eow wulle griþien 
 and freoscipe eow ȝiuen and freondscipe halden
ȝif ȝe on eowre cuþþe king me wulleþ makien
 and Bruttus andswereden for heo weoren aþele men
 and seiden þurh alle þing þat heo nalden swiken heore king
for næuere quicne mon swiken þene king Basian
 and þis word aȝæn com to Carrais þon stronge
Carrais hine biþohte whæt he don mæhte
bi twam wittre cnihten he sende to þan Pohtes
þa Pohtes weoren on londe next Basiane þan kinge
To heom com þa sonde from Carrais þon stronge
 and muchel heom bihæhte of worliche æhte
Þa Pohtes weoren uuele he leoseden heore aþele
heo sworen forþrihtes and treoþen heo plihten
þat heo wolden Basian inne fehte biswiken
Þis word com to Carrais þa wes he glad ful iwis
forþriht he nom his sonde and sende to þan kinge
 and seide him forþrihtes þat wiþ him he wolde fehte
buten he him wolde rumen and bilæuen þæs riche
Þa seide þe king Basian Ær ih wulle dæd beon
Wiþinnen seouen nihte heo comen to þan fihte
biforen þere burh Eouerwic þat feht wes swiþe storlic
Þa heo scolden bezst fehten þa fluȝen al þa Pohtes
 and heo Basian þe king mid alle bilæfden
 and Carrais him on þrong and mid spere him ofstong
Bruttes heo sloȝen and moni hundred þer nomen
Þa stod al þis lond a Carrais aȝere hond
þa nom he al þa Peohtes and sende into Scotte
 and ȝaf heom þere muchel lond inne Scotlonden
 and heore cun wunede þære seoþþen aueremare
Þis word com to Rome heræfter ful sone
hu Carrais hæfde iuaren and Basian þene king ofslæȝen
Heo somneden twa ferden of Romanisce ærden
 and nomen tweien eorles þe weoren swiþe aþele
Allec hæhte þe an wes wis and strong mon
þe oþer wes icleoped þus Liuius Gallus
Heo ferden of Rome and to þisse londe comen
þat heo bicomen to Carrais þan kinge
Carrais heo ofsloȝen his cnihtes heo nomen
Þus þa Romanisce men ræsden to leoden 
 and Allec nom to his honde muchel of þisse londe
Þa ȝet þer weoren Bruttus monie bihælues
þe castles heolden stronge burhȝes brade and longe
Heo lætten hiȝendliche varen seoþ into Cornwalen
æfter Asclepidiot þe wes i Cornwale duc
He com an hiȝenge and heo hine heouen to kinge
Þa somneden Bruttus sele þeines
hehte alle þa cnihtes cumen to þan kinge
and æuerælcne ohte mon biwinnen his aþelen
heo buden heore uerde uppe niþinges bærde
Þa wes Allec þe king iliþen into Lunden
 and Bruttene king sone him bæh æfter
Hit wes an anne hæhȝe dæie halȝeden leoden
wes Allec þe king in are temple
in Lundenne mid his Romleoden
Þa iherde þe king mucle ludinge
in Lundene stureden þa leoden
Allec him ut leop and his wepnen he igrap
 and al his Romleoden þa i Lundene weoren
 and comen ut of þere burh and iseȝen heom bihæluen
iseȝen heom bisiden sillic heom þuhte
wha hæfde al þa monuerede þidere isende
Bruttes heom buȝen to mid bittere ræsen
Allec heo sloȝen muche folc heo nomen
 and sum on uæste bæh into þere burh
 and þe eorl Liuius into Lundenne flæh
lette luken þa ȝeten and himseolf læþ to walle
and Bruttes þa burȝen gunnen biriden
 and bileien þa burh wel mid þe bezsten
Þe king Asclepediot þe wes cniht swiþe god
sende his sonde into Scotlonde
into Muriane æfter monweorede
 and æc into West Wales æfter WælBrutten
 and swa he lette sone uaren soþ into Cornwalen
hæhte ælcne mon of þan ærd þe hæfde on his chinne bærd
uppe leome and vppen lif to Lundene liþen
Inne seouen nihte isomned heo weoren
heo heolden to walle mid wunderliche strengþe
 and Liuius Gallus godliche werede 
Bruttes a þan ende breken þa walles
 and iwenden binnen þa wes þa burh biwunnen
 and Liuius Gallus gæinde to anne castle
 and þer binen him ræsde mid his Romanisce uolke
 and Bruttene king bæh to þæn castle
 and lætte to læpen alle þa Brutleoden
Þa isæh Liuius Gallus þat his help wes swiþe wac
þa leonede he ouer wal and lude gon cleopien
Asclepidiot þene king Þu ært swiþe kene
ich wullen þe speken wiþ and ȝirne þe liues griþ
þat þu mid griþe me leten uaren forþ touward Rome
 and mid me mine leoden þe ȝet beoþ an liue
 and ich þe wulle swerien vppen mine sweorde
þat nulle ic naueremare aȝen cumen here
Asclepidiot iherde þat þeos word him þuhte god
 and al him iȝette þat Gallus þer ȝerde
Of þan castle heo ut foren and aþes heo sworen
 and swa heo gunnen wenden uorþ ut of londen
Þa com Scottene king scriþen to hirede
 and imætte Gallus and his gumen alle
Sone cleopede Columban þe wes Scottene king
Whar beo ȝe mine gumen vt of Galwæiþa
Whar beo ȝe mine men ut of Mureine
Whar beo ȝe mine Scottes Scriþeþ me biside
Her we sculleþ wel whreken ure wines deore
 and ure uulle iuan fallen to þan grunde
Ȝif þe king Asclipidiot þe is cniht swiþe god
haueþ heom speken wiþ and iȝefuen heom liues griþ
nes ich noht þere ne nan of mine iuaren
ne we hit nulleþ halden for ure freond heo habbeoþ aqualde
Heo leiden heom bitweonen heore speren longe
 and ladlichen swiþe feolen Romleoden
 and Gallus heo nomen and þat hafd him of sloȝen
 and wurpen hine in ænne broc þe þer heom bi stod
 and al þæt wal heo brohten into þan broke
þer Gallus i þan broke at grunde was biburied
Þa wes þas þeode iclansed of Romleode
and Bruttes þan broke nome bitæhten
for Gallus wes islaȝen þerbi hæhte hine nemni Galli
 and a þere Ænglisce boc he is ihaten Walebroc 
Nu ich habbe þe iraht hu he hauede þene nome icaht
for nu and aueremare is þe nome þere
Þa wes king Asclepidiot þe wes cniht swiþe god
fulle ten ȝere mid Brutten heo luuede here
seoþþen his ende bicom þat was uuele idon
þat he sculden swa raþe uaren of þissen lifdaȝen
for he wes swiþe læfful alle Brut luueden
I Glouchæstre wes an eorl of aþelene moncunne
þe alre hæheste iborne mon þe wunede inne Bruttene
Coel wes ihaten hæhst of þan Brutten
he wæs of Gloies cunne þe Glochæstre ahte
swa þat mid alle heore mihte heo comen to ane fihte
Coel eorl i þan fihte stod and sloh þene king Asclepidiot
Imong þissen imonge com reouþe to þisse londe
swa þat þe kæisere Dioclician sende to þisse londe Maximiæn
hider he com faren mid muchelere ferde
Þa he com to londe Coel he uunde
mid compe hæfde biuunnen þat he king was himseolue
Coel and Maximien cuþliche speken
 and freondscipe makeden iuastened mid treoþen
Þa seide Maximien Mi broþer Dioclician
haueþ me al þa londes bitaht a mire honde
bitwixe Muntgiu and Scotlonde þat ic heo scal þurhscriþen
 and alle þa ilke men fordon þat luuieþ þene Cristindom
Þa wes wa Coel þe king wæs on Bruttene
þat isæhtnesse mid treoþe hafde isemed
Coel heold hine stille and Maximien dude his wille
elcne Cristine mon at þan hefde he binom
 and þa wiþsaken wolde Cristindom he dude his marken him on
Þus ferde Maximien he martrede Seint Alban
 and Seint Iulien and Seint Aaron and tweien ancres of Kærlion
Næs nan biscop næs nan clærk ne cniht neore he swa sterc
bute he wiþsoke Cristindom þat he nes anan fordon
Þa þis wes al idon þa uerde forþ Maximian
 and Coel bilæfde king inne Bruttene 
Þes king hæfuede enne dohter þe wes him swiþe deore
 and he al kinelond bitahte þan maidene an hond
for næfde he nan oþer child þe mihte i þissen londe beon king
Þat mæide hehte Elene seoþþen heo wes quene
i þan londe of Ierusalem leoden to blissen
Þis maiden wes wel itæht on bocken heo cuþe godne cræft
 and wunede in þisse londe mid hire fader stronge
Heræfter sone þat word com to Rome
Þat Coel hæfden iquald Asclepidiot þene king
Þa weoren Romleoden bliþe on heore mode
for he hæfde an his daȝen muchel of heore cunne islaȝen
Ȝet ne com Maximien neuere to Rome aȝen
Þa nom Dioclicien ænne eorl wel idon
þat wes þe ræhȝeste mon þe wuneden inne Rome
 and hæfde moni lond ilæid under his hond
nas na man in his dæȝen þat dursten him derf makien
Þe kæisere hine sende into þissen londe
into þissen ærde mid vnimete uærde
Custance hehte þe eorl æþelest alre cnihten
Þis iherde Coel þat icumen wæs Custance
adræd he wes swiþe of his ahȝene liue
he nom forþrihtes six wise cnihtes
to Custance heom sende and wilcumede hine to londe
 and he seolf him wolden specken wiþ ȝef he him wolden ȝifuen griþ
 and Custance him sende æfter þat he come mid twalf cnihten
tosomne heo comen togædere heo speken sone
Þa queþ þe kin Coel Custance lust me nu wel
Ich sugge þe þurh alle þing ich sloh Asclepidiot þene king
þe hæfde þurh his wiþerlaȝen muchel of þine cunne ofslaȝen
 and mid strengþe eow atholden wolde þat gauel of þissen londe
 and muchelne scome he eow dude þe ræþer he dæd þolede
For ich wes an of þan hæhste þat swore eow hersumnesce
to Romen þat we sculden senden þat gauel of þissen londe
Þas aþþes þe king bræc þerfore he is nu dæd
Ah aswike wit vnker fihtes and lokien we to þan rihten
 and ich wullen halden to and halden þe for hærre
 and beon þe ful liþe and halden þe for lauerd
 and ælche ȝere þe senden þat gauel of Brutlonde
Þa answerede Custance riche mon and swiþe bald 
Coel þu ært wis mon and wisdom þe folleweþ
Beo nu godful king and gumene þu beo lauerd
 and al ich þe ȝette swa hit ȝirnest
 and ich wulle mid monscipe þine monradene onfon
for þu us dedest monscipe and god þa þu sloȝe Asclepidiot
Mid muchelere wurscipe sæht heo iwurþen
mid muchelere blisce heo wuneden in burȝen
Ah nes hit buten ane while þat þer anoþer time
neoren noht feouwerti daȝen allunge iuæreden
þat Coel þe king seoc lai an comlen
his hæfde swiþe oc and þe king wes wunderliche seoc
Seouen niht and ænne dæi þe king swiþe seoc lai
hit heold hine bi þan ribben þat ne mihte he na leng libben
 and he cleopede him to riche his þeines
þat heo him sculden ræden at swulchere neode
hu he mihte dihten Ælene his dohter
Þa heo hafden al iseid þat wes þe utemæste raþ
þat heo ȝeue Ælene Custance to are quene
 and al his kineliche lond sette in Custances hond
 and Coel him dude swa þe king wes inne Bruttene
Þa nes þer nan oþer rad bute Coel iwarþ dæd
 and Custance hauede Ælene biwedded to quene
þet wes þa wiseste wifman þa wunede a Bruttene
Custance hauede his quene a child heom wes imene
Þa þat child wes iboren God sulf hit hauede icoren
þerfore wes al bliþe þat wunede inne Bruttene
Þa comen tosomne weorldseli men
heo funden þat child nome swiþe hende
heo luueden his licame and ȝeuen him his fader nome
Custaz hæhte þe king and Costantin hæhte þat child
þe lef wes on heorten alle Brutlonden
his moder Elene wæs þisses londes quene
Þat child wæx and wel iþæh Godes mildce him wes neh
Bruttes him weoren liþe and he hom luuede swiþe
heo weoren his moder cunnesmen icomen heo wes of Brutten
 and Custanz his fader inne Rome wes iuostred
Al þat þet child mid æȝen isæh al hit to bæh
Þeo þat child wes uorþ iuæred and wes of twealf ȝere
nes na man i þis ærd þat weore of heorten swa hærd 
Þene Costantin wes wraþ ne dursten na mon speken him wiþ
 and þenne he wes bliþe he wes uule liþe
Swiþe he luuede alcne cniht þe wæs leof to deme riht
 and his Bruttisce cun swiþe hine bihoȝeden
 and his Romanisce cun wurþliche him radde
Þa þat child wes of þrittene ȝere þa iwærþ his fader vnueren
þat wes þe utemesten ræd þat Custance þe king iwærþ dæd
 and Bruttus nome þat child and makeden heom þerof anne king
 and Costantin þe ȝunge king mid wisdome heold þis lond
swulc he weore an æld kingen alre baldest
Þa wes a þen ilke time a kæisere inne Rome
he wes ihæten Maxenz þe Wurse hine luuede
þat wes þe forcuþþeste mon þe quic wes on liue
Al Rome he fordude þurh his muchele misbode
alle þa heȝe men he hatede to dæþe
 and alle þa hæne mid harme he igrætte
Þer weoren monie i Rome riche and wel idone
þe bilæfden al þat leoden and fluȝen of þan londe
for þan scamen and for þan bisemare þe heom dude þe kæisere
 and comen to þissen londe to Costantine þan kinge
 and menden to him heore sær and heore sorhsiþes
 and þan vnimete scome and þenne muche grome
þe Maxenz heom hæuede idon and idriuen of heore londe
For nusten heo nenne king þe heo mihten to kennen
swa heo mihten to Costantine for he wes of heore cunne
Ȝeorne heo hine beden þat he heom scolden ræden
hu heo mihten awræken heore wansiþes
vppe Maxenze þe heore monscipe hæfde auælled
Swa longe heo ræd ȝeornden þat he heom ræd ȝette
þat he wolde riden wiþ ræiȝere strengþe
forþ into Rome and þa riche biwinnen
 and wreken heom on Maxenz þe his cun hæfde iscænd
 and Costantin þe king gode gaderede uærde
vnimete folc monianes cunnes
Þe king gon to riden touward Romleoden
þat he com to Rome mid ræȝere strengþe
Þe king wes swiþe god cniht and he ȝarkede his fiht
 and he Maxenz ofsloh þer wes blisse inoh
þa weoren Romleoden bliþen on heore þeoden 
Þa wes Costantin þe king kæisere of Rome
and þer wes Elene þe halie quene and hire þreo æmmes
þe ældeste hæhte Leonin Trahern and Marin
þe eorles weoren wel idone Costantin heom bitæhte Rome
to ræden þa leden to dihten þere þeoden
 and þa læuedi Ælene þa halie quene
to Ierusalem wende mid richere genge
 and spæc wiþ þan elde of þan Iudean þe weoren balde
 and heo heom bihehte swiþe muche æhte
þat heo hire scolden ræden to vinden þa Rode
þe Crist ure Lauerd alisden on þes middelærd
Þeo Iudeus heo sohten and þere quene heo itæhten
Þa wes heo swa bliþe swa heo nes neuere ær on liue
 and heo vele ȝere þurh þan wunede þere
þe while hire æem Leonin wes in Rome mid Costantin
Of þan broþeren he wes ældest of wisdome alre selest
nomen þa Romwisen and wimman him ȝeuen
of þan hehste cunne of Romanisce monnen
Þa wifman wes biwedded and Leonin heo hæfde to his bedde
he dude alse hit is wune he streonede hire on enne sone
Þa þat child wes iboren þa funden heo him hehne nome
heo hehten hine forþriht anan þene hæȝe Maximian
 and Costantin þe king luuede swiþe þat child
Þus hit ferde þære wurs hit ferde here
Þa wes inne Walsce londe a duc þe wes swiþe strong
Octaues he hehte he wes of heȝe cunne
he cleopede to Brutlonde þat hit wes his icunde
 and al þat þe sæ bigæþ Octaues wes swiþe mah
he nom muchele uærde and wenden ȝeond þissen ærde
ærst he sloh þæ eorles and þrallede þæ chærles
he heomelede þa reuen nalde he nænne bilefuen
al þis kineliche lond Octauus nom to his hond
Þis word com to Costantin in Rome þer he wunede in
hu Octauus hauede idon his folc islaȝen and ihon
Særi wes þa Costantin and sorhful an heorte
for he ne mihte nanes weies cumen to þissere kineriche
for he hauede al Romelond þe stod an his aȝere hond 
 and his moder Elene him hafde isend æfter
Þa nom he Traher his æm and tæhte hine to rade
 and þis lond him bitahte biwinnen ȝef he hit mahte
for himseolf Costantin ne com he naueremare herin
Ah he nom folc and æhte and Traher bitehte
mid muchelere uerde sende hine to þissen ærde
 and for he wes his moder æm ȝef he mihte Octauus slæn
 and he mihte swa wel don halde himseolf þisne dom
Traher forþ wende toward þissen londe
mid ferde mid þan mæste he com to Portchæstre
Þa Bruttes weoren swiþe whæte and heolden fæsten heore ȝæte
 and Traher heom fæht wiþ and þæne þridde dæi heo ȝerden griþ
 and Traher ferde binnen and Portchæstre wes biwunne
 and þonnene he gon wende riht to Winchæstre
 and Octauus wes icumen biuoren into þære burhȝe
Togædere heo comen heo fæhten and sloȝen
þat slæht ne mihte na mare beon i fihte
He isæh his muchelne lure and nom him oþerne cure
 and ferde bi nihte to þære sæ rihte
Ær Bruttes hit mihten iwiten his ferde wes al iscipen
 and forþ heo gunnen wenden i Scotlonde
 and he al Scotlond iwon to his aȝere hond
 and he wende ouer Humbre mid hæhȝere strengþe
 and in þissere Bruttene burȝes he aweste
Octauus þat iherde þe king wes an ærde
 and he mid his folke þiderward fusde
togadere heo comen and fuhten ful sone
Nu hæfde Traher swiþe muchel folc þer
Scottes and Peohtes and Romanisce cnihtes
Traher feht wiþ Octaues and he hine sone ouercom
Scottes huuen up muchelne ræm and Octaues folc nam flem
 and Romanisce beornes sloȝen þa Bruttes
Þa wes Octaues wa and he wende to þere sæ
bi þere sæstronde þer he scipen funde
into þane scipen he laþ and into Norwæiȝe he draf
Nafde he of his fihte bute an and þritti cnihtes
 and alle þa oþere weoren inomen and Traheres men bicumen
 and fiftene þusend islæȝen and idon of heore lifdaȝen
Þa wes in Norweoȝen ærd a king þe hæhte Compert 
Octaues him spæc wiþ and ȝernde mildeliche his griþ
 and seide him hu Traher mid teone hine hauede iflæmed
 and ȝif þu me wult wlsten mid muchele þine ferden
þat ich maȝen aȝæn cumen to mine kineriche
ich þe wulle luuien and halden þe for lauerd
mid sæhte and mid sibbe þa while þat ich libbe
 and after mine dæiȝen mine duȝeþe þe bitachen
Þa ænswærede Compert þe king wes of þan ærd
Þu sælt in þisse ȝere beon mid me hære
 and deornliche sende into Brutlonde
mid weorden and mid writen bi monnen þe heom cunnen witen
 and senden þine sonden to þine bezste freonden
bihæten seoluer and gold muchel æhte and lond
ȝif ai mon mihte Traher king tuhten to dæþe
mid drenche oþer mid dweomerlace oþer mid steles bite
oþer mid æie crafte biwinnen him his mahte
þenne mihtes þu aȝen faren mucle þe lasse weoren þi kare
þenne wlle I þe aȝan bringen and makien þe to kingen
Al dude Octaues Compertes lare
sende his sonde into þisse londe
þurh þan ilke crafte þe Compert king him tæhte
 and Traher wes on Bruttene king swiþe bliþe
næfde he of Octaue caræ næuer nane
na mare þeh he nære iboren oþer i watere forloren
Traher wes i Lundene bliþe mid his leoden
fulle seouen nihte bliþe mid his cnihten
Þa wes i Kent an eorl Aldolf ihaten
feond he wes þes kinges for Octaues þingen
ofte he ferde to þan kinge and hernede tiþinge
Chæpmen bunden heore ware þa wolde þe king faren
Aldolf ferde him biforen mid feower hundred cnihten
 and leop ut of ane wude wunder wel iwepned
Traher king he þer fond and mid spere hine stong
 and his muchele uerde sette to fleonde
 and Aldolf heom after droh and muchel folc he þer ofsloh
 and seþþen he uerde into Kent into ane stronge castle
 and sende an hiȝinge after Octaue þan kinge
 and he anan com to þissere kineriche
to kinge he wes vnderfon þa þuhte hit him wel idon
Heo ferde ȝeond þas þeoden and sloh þa Romleoden 
þa hæhne and þa riche alle heo sloh iliche
wharswa he mihte hine kennen ne læuede he nauer ænne
 and twa and twenti ȝere he wuneden seoþþen here
inne griþe and inne friþe mid freondscipe of Brutten
Þa þe he wes wel ald mon þa com him uuel on
þat vuel hine heold stronge ah he þreowede longe
Þe king hine biþohte what he don mihte
wham he mihte bitæchen al his kineriche
and al his duȝeþe æfter his dæie
Mid carte he for to Lundene and sette his hustinge
eorles þer comen riche and wel idone
 and alle þa wise þe wuneden on Bruttene
Þa þe king heom hauede isæid and bæd heom ræden him ræd
whæm he mihte bitæche al his kineriche
for nefde he nenne sune þe his land mihte halden
ne child bute ane dohter þe him wes swiþe deore
 and hire he wolde bitachen al his kineriche
 and ȝefuen hire lauerd þene hæhste mon of þis ærd
Summe him ræden anan þat heo ȝeuen þan eorle Conan
he wes wis and riche him heo mihte bitæche
oþere þer weoren þe þis nalden ihæren
I Cornwale wes an eorl god þe wes ihaten Cradoc
he stod up i þan hustinge and þus spæc wiþ þan kinge
Hercne me Octaue hercne me kinelauerd
No here ich nenne godne ræd þe þe ȝet beo isæd
Ȝif þu bitachest Conan þine kineriche
þat word comeþ sone vorþ into Rome
For nu is Ælene Ierusalem quene
 and þe king Costantin and alle his cnihtes mid him
 and dæd his þe riche Leonin and his broþer Marin
 and Maximien þe ȝunge cniht i Rome haldeþ muchel fiht
 and Traher i þisse londe mid spere wes ofstungen
 and ælche dæi inne Rome Maximien þe wel idone
haldeþ swiþe muchel iwin wiþ Gracien and wiþ Valantin
 and Costantin þe king of us ne þencheþ naþing
 and þus we beoþ of Bruttene freonden biræued
Bute þu wisliche bitæche þine kineriche
wulleþ Romleode cumen to þissere þeode 
 and foruaren vs mid fehte and ure freond ivallen
 and maken vnsæhte and binimen us ure irihten
Þenne þu beost forþfaren ne beon we næuere buten caren
Ah send into Rome æfter Maximien þan wel idone
he is swiþe hende gume and he wes Leonines sune
his fader wes Ælenen æm he is of aþele cunne
 and ȝif him þine dohter þa þe is swiþe deore
 and make hine to kinge and þine dohter to quene
þenne maȝe we libben mid sæhte and mid sibben
 and a to ure liue witen ure leoden
mid winne and mid wurþscipe mid muchele wisdome
Þa aras Conan and stod biuoren þan kinge
he wes wunderliche wraþ for þeos speche him wes laþ
he spæc aȝen Cradoc alse he hine wolde fordon
Ah ne rohte næuere Cradoc of al þat Conan eorl spæc
for al þat hustinge þe wes biuoren þan kinge
biluueden Cradockes ræd for heo iseȝen þat hit wes neod
Þa cleopede Octaues Brutlondes lauerd
Hail seo þu Caradoc
Herfore þu scælt habben wurhscipe muchele
Læn me Mauric þinne sune þe is a swiþe wis gume
to uaren a mire neode into Romþeode
æfter Maximiane þane richen and þane kene
þæt he cume swiþe þe while þe ich beo on liue
and ich him wulle bitæchen mine kineriche
and mine dohter Orien to habben to quene
 and ic wulle Maurike mede bitæchen
ich ȝeue him Norhhumberlond here mid mire aȝere hond
þis ich him bitæchen of mine kineriche
wiþ þan þe he me bringe Maximien þæ hende
Al swa þe king ȝirde Mauric hit him ȝette
he ferde uorþrihtes mid þreom wise cnihtes
þat he com to Rome to Maximiene
Þer wes muchel vnfriþ in al þan londe nas na griþ
ah mid vnfriþe þer wes muchel win mid Gracien and mid Ualantin
Heo duden Maximiene vnimete teone
muchel lond heo hæfden binomen ære þider come Maurich þe gume
Sone swa Maximiane isæh swa he him to bæh
 and fæire hine igrætte mid guþfulle worden 
 and he iradliche lædde hine to ræde
 and he þus spæc wunderliche feire
Hercne Maximian þu ært of muche cunne
þu weore Elene æmes sune of hæhȝe cunne þu ært icumen
Ær ich hider uore nis nawhit ȝære
Octaues ure king i Lundene heold his husting
þat hustinge wes god hit wes witeneimot
vnhæle and ælde hæueþ þene king vnbalded
Þer wes moni cniht god and þe king heom æxede ræd
wham he mihte bitæchen his dohter and his riche
 and alle his doȝeþe æfter his dæie
Þreo eorles anan icure þe eorl Canaan
þat me sculde him Brutlond bitachen al on his hond
 and þa fæire Oriene þes kinges dohter to quene
Conanes eorldom Kent is ihaten
 and mi fader is an icorren eorl Cornwalen lauerd
he is ihaten Caradoc he is of þine cunne
 and ich hatte Mauric þe mæste of his childeren
Þa heo hæfden anan þus icoren Conan
þa lep mi fader up swulc hit an liun weore
 and wiþseide þene cure biforen ure kinge
Þer wes swiþe muchel dune þeines þer dremden
 and mi fader Caredoc makede lust and þus spæc
While wes Elene Custances quene
Ælene hæfde enne æm þe æþele wes on londe
he wes ihaten Leonin uorþ he ferde mid Costantin
Traher hæhte his broþer and Marin þe oþer
Traher i þissen londe wes islæȝen mid wornge
Conanes fader hine sloh þat wes swiþe muchel woh
for Traher king wende þat heo weoren ifreonde
Lusteþ wel Bruttes þe her beoþ bihælues
Leonin hadde ænne sune and inne Rome he wuneþ
Maximien he hatte of þan aþele cunne
Sende we to Rome and haten hine cumen some
 and in ure hustinge hæhuen hine to kinge
 and þa feire Oriene bithæchen him to quene
þenne maȝen we libben mid sæhten and mid sibben
Þus spæc mi fader Caradoc biforen þan folke
Þa andswerede þe king hit wes him swiþe iqueme
 and alle his beornen þe wunieþ on Brutene 
bute Conaan wes swiþe wræþ for þe cure him wes læþ
Cleope nu to ræde þine rædȝiuen gode
 and sæie me her of andswere for nu tomarwen ich wulle faren
Þa wes Maximien for þisse worde swiþe fæin
he cleopede his rædȝiuen and eoden to rune
þe ræd wes sone iræd al swa Mauric hit bad
Stille iwende sone Maximien of Rome
i þan seouennihte mid alle his cnihten
wenden þa Romleoden þat he wolde to heore vnneode
þat he wolden fehten aȝan Valentin and Gracian
for a heo weoren auared of Maximian and of his hirede
Ah anan heo wende toward þissen londe
 and swa he gon liþen into Londenne
fairlac he gon bringe Octaue þan kingen
 and þe king him forȝef his dohter to quene
Þa wes king Maximien hit þuhte Bruttes idon wel
 and Conaan eorl mid wraþþen wende to Scotten
 and monie Scottes him buȝen to and ane burh bigunnen
næs þa in al þan ende burh al swa hende
Þa þeo burh wes al imaked mid muchelere strengþe
he sette hire æne nome æfter himseoluen
ofte he ræd hire þurh and þurh and hehte heo Cuningesburh
nu and æueremare þe nome stondeþ þere
Conaan ledde ferde in þan norþ ærde
he hatede Maximien þat abohte moni mon
Þa wise men of þisse londe þe luueden þas leoden
makeden hustinge bitwexen Conaan and þan kinge
þer heo iwurþen sæhte and þer heo iwurþen somme
 and makede i þissen londe griþ god mid þan bezste
 and þe king him bihæhte anan to makiene riche mon
swa he dude seoþþen þet abohte moni mon
mid griþe he wuneden here fulle fif ȝere
Þa hefde Maximien gærsume vnimete
for he næfde of his londe na gauel isende to Rome
Þa þe fif ȝer weoren agan þa sæide Maximian
þat he wolde ouer sæ uaren and fehten wiþ þan Frenscen
 and ȝif he þere mihte speden toward Rome he wolde riden
to wreken his teone on Gracien and on Valentin 
þe monie him hæfden idone teonen inne Rome
Þus spæc Maximien uor him wes to murie
for þis lond wes þa swiþe god and he hit hæfde al vnder fot
 and him ne stod æie to naþing for dæd wes Octaues þe king
Maximien bæd ferde feorliche store
þe king hafde kene men and vnimete gærsume
forþ he gon wenden ut of þissen londen
forþ he gon liþen ut þissen leoden
he makede himseluen muchel clond ne isæh he nauere æft þis lond
Ouer sæ he wende and wel com to londe
in ane londe swiþe riche þe hehte Armoriche
Þa scipen urnen a þen lond þat folc wenden uppe strond
Heo bigunnen ænne castel god mid þan bæzsten
heo riden ȝeond þæn leode and nomen þer muchele prude
heo funden herrefeng inoh and lædden to heore ferde
 and æc heo nomen wummen wunder ane monie
 and duden þat heo wolden ȝeond Ærmoriche londe
Þis iherde Humbald þe wes lauerd i þa lond
hu þe king Mæximien amerde his riche
Humbald sende sonde ȝeond al þan londen
þer he æine freond hæfde þe him helpen wolde
 and þohte þat he wælde heom driuen of his londe
Heo comen bi dæielihte to ane stronge fihte
Bruttes heom ouercomen and Humbald heo sloȝen
 and fiftene þusende þer weoren islaȝen and idon of lifdæȝen
Þa þis feht wes idon þa wende Maximien
aȝen into herberȝe to resten hine seolue
Amarȝen þa hit dæi wes duȝeþen heom gereden
heo wenden to þere heȝe burh þe Nantes is ihaten
ne funden heo þerinne noht of moncunne
þe heom wiþ wolde stonden and þa burh heolden
al hit wæs awæi ifloȝen and of þan londe iboȝen
buten a lute wifmen þe weoren þer wiþinnen
Þa burh nom Maximien and sette mid his monnen
þeo cleopede Maximien to þan eorle Conaan
Conaan þu ært god cniht þu hæfuest ihalden wel mi fiht
 and ich þe wulle mede muchele bitæche
for þu hæfdest al Brutlond i þire aȝere hond 
ȝif ich hit nere þu weore king þere
and þe eorl Caredoc þe is of mine cunne
ȝet hit mai ilimpe hit is þe an vnþonke
Ah loke wulche wætres and wunliche londes
whulche wurþliche wude whulche wilde deores
whulche liþe londe on to libbenne
Þis lond hehten Armoriche þis ich þe bitæche
 and muchele mare herto ȝif ich hit mæi ifo
herof þu scalt beon king and þas riche aȝen
Vt ich wullen driuen al þat ich finde on liue
ȝungen and alde vt of þisse londe
and wulcne swa ich mai here ifon i þan stude he beoþ fordon
 and sende ich wulle to Aþionærd þe is min aȝene stiward
eorl he is treowe for æuer he is aþneowe
for him ich habbe wel bitæht Brutlond to witene
 and he me scal senden into þisse londe
wapmen and wifmen of wel feole cræften
cnihtes and þeines and al heore sweines
sixti hundred cnihten þe gode beon to fihten
ten hundred þeines seoue þusend sweines
seoue þusend burhmen þe sæle beon on æhte
þritti þusend wifmen þe wel beon ifunden
Þenne þis folc biþ hider icumen and heo stude habbeþ inumen
þenne biþ al þis fæire lond iset Brutten an hond
æfter þine leoden bitæche heom name
Brutlond þat lasse
Nu and aueremare þe nome stondeþ þere
 and þus Armoriche nome niþer wes auælled
swa þat næueremare ne biþ he aræred
Conaan þeos ȝeue afeng and iwraþ þeos kinges freond
mid muchelere wurþscipe and wel heo hit heolden
And þe king sende into þisse londe
 and hæhte Aþionard þe biwuste Brutlondes ærd
þat he him swiþe sende þat folc of Brutlonde
 and folc of ælche cræfte sundri scipen bitæhte
 and mong þan wifmonnen wepmon næuer enne
buten þa seoluen scipmen þe heom scullen læden
Al eoden þeos ræd swa þe king hæfde iseid
 and Conaan þer heold to mid hæhȝere strengþe 
 and þe king ferde uorþ toward France
 and biȝæt al þat kinelond and sette hit on his aȝere hond
 and þeonne he gon liþen into Lohernne
al þat lond he biȝæt swa he dude Liuieine æc
swa he gon liþe into Lumbardie
al þat lond he biȝæt þær wes Caradoc dæd
þa hauede Mauric his sune sorȝen inowe
nes þer nan oþer ræd buten þe Mavric iwærþ dæd
To Rome wende Maximiæn uppe Valentin and vppen Gracien
i fehte he nom þene oþer þa ȝirnde griþ þa oþer
Cnihtes heo weoren hende þe king heom dude i bende
 and he anan sone ahnede al Rome
Þat word com to Conaan hu iuaren hafde Maximiæn
 and þat Caradoc wes dæd inne Lumbardie
 and alswa Mauric his sune for muchele sarinesse
Þa nom þe eorl Conaan ænne swiþe wisne mon
 and sende to þissen londe to Adionard þan stronge
þe wes stiward swiþe bisi inne þisse Bruttene
To Adionard me brohten writ þat dæd wes his broþer
Caradoc þe mære and Mauric his sune deore
þa næfde Caradoc i þis ærd broþer bute Adionard
 and he forþriht nom an his hond al Caradokes lond
Þa iherden þa Frence men þat at Rome wes Maximien
 and Cradoc wes dæd þa nomen þa Frence ænne ræd
þat heo wolden flæme Conaan þene kene
vt of þan londe þe Maximian him ȝæf an honde
þe is bihalues France and Bruttaine is ihaten
 and Conaan ne ȝirnde na griþ ah festliche heom feht wiþ
 and wel he makede his castles treowe and swiþe uæste
 and alle his beornen he wes leof þe comen of þissen londe
For alle he hæfde þa cnihtes þe Maximien him bihehte
 and ec þa eorles and þa sweines and þa cheorles
 and alle þa burhmen þa him bihehte Maximien
Wifmen neuede he noht feole buten fiftene hundred
for wifmen nolden noht liþen vt of þissen londe
buten þe eorl Adionard þe wes þe hæhste i þis ærd
walde heore borh beon þat heo scolden heore while wel biteon
Þa hæhuede Adionard ænne dohter swiþe deore
heo hæfde al þat hæreword of þan maidenen of þis ærd
þeo wimman wes on sele heo hæhte Vrsele 
Conaan sende to þis ærd to þan eorle Adionærd
 and bed þat he him ȝeue his dohter to quene
Adionard ȝæf andswere wurþscipe habbe he þerfore
Monscipe habbe Conaan þat he mire dohter wel on
Nu todæi a seouen nihten ich heo senden him bi mine cnihten
 and alle þa wimmen þe him ȝef mi lauerd Maximien
þider heo scullen liþen ȝif heo wulleþ libben
oþer ich heom wullen alle fordon and bi þan titten anhon
Þa ȝarkede Adionard þisses londes lauerd
his dohter Ursæle þe wimman wes wel sæle
he þohte heo to sende ouer sæstrames
into Bruttaine londe to Conaan þan stronge
Þa iherden þa wimmen wide ȝeond þas Bruttene
þat me wolde senden Vrsele to þan londe
hire comen to inoȝe monie and vnifoȝe
þat wolden mid hire uaren to þan kinge Conaane
swiþe feole heo bisohte ma þeone heo rohten
Þa þe dæi wes icumen þe Adionard hafde inumen
þat forþ scolde uaren þat mæiden Vresele
þa hafden to iwiten seouen and twenti scepen
alle heo weoren isunde i þere burh of Lunden
Inne þere Temese heo teuhten heore seiles
wind heo hæfden wunsum weder mid þan bezsten
 and heo seileden forþ þat inne sæ heo comen
þa vmbe stunde ne sæȝe heo noht of londe
Þa aras heom a wind a þere wiþer side
swurken vnder sunnen sweorte weolcnen
haȝel and ræin þer aræs þe hit iseh him agras
vþen þer urnen tunes swulche þer burnen
bordes þer breken vimmen gunnen wepen
Þa scipen þa urnen biuoren twelue þer weoren forloren
þa oþere weoren al todriuen and forþ mid þere sæ iliþen
nes þer na steoresmon þat æuere aht cuþe þeron
Nes næuere na mon iboren ne of nane londe icoren
þat hæleþ weore swa stærc ne swa hærdiheorted
þe iherde þesne weop and þisne wunderliche ræm
 and cleopien to þan halhȝen mid hæhȝere steuene
þat his heorte neore særi for þan vnimete sorhȝen
Seoþþen þis world wes astald and monnen an honde isælde 
ne com nauere wurse hap to nane wummannen
Summe þe scipen wunden forþ mid þan wederen
fulle fiftene i þan ane wes Vrsele
þe sæ wes wunder ane wod and ladliche iwraþþed
 and þa scipen i þere wildere sæ
æuere norþ forþriht þreo dæies and þreo niht
Þa weoren ut of Norweiȝen tweien eorles iuaren
Mælgam and Wanis heo weoren kene ful iwis
of Denemarke and of Norweiȝe heo weoren iqueþen vtlaȝen
 and heo ferden bi sæsiden vnimete wide
Heo icneowen wel a þan wolcnen þas wederes custes
heo droȝen to ane aitlonde þer heo leoþe hafueden
Wanis wes in Hungrie þer he harm worhte
Mælga wes inne Scise þer he scaþe makede
þat he ne mihte i þan londe na lengere atstonde
 and of Norweiȝe iflemed þer heo fiht þoleden
 and inne sæ heo weoren iuaren uulle seoue ȝeren
 and swa heo leien i þan æitlonde and iseȝen þat weder stronge
iseȝen scipen an and an while ma while nan
þeonne feowere þenne fiue sellic heom þuhten a þissen liue
whæt weoren þa ȝemere scipen þa ȝeond þa sæ weolken
Þe wind gon aliþen and þat weder leoþede
 and Wanis isæh i þere sæ þa scipen wandrien
 and þus spæc þere wiþ Malgan his iuere
Forþ wit nu swuþe and after heom biliue
mid gode fiftene scipen faren we heom æfter
mid ure bezste cnihten þe gode beon to fihten
 and leten ælle ure oþere scipen ure herberwe biwiten
for þis is sum riche king rædes bidæled
þe wolde mid his folke uaren to summe londe
 and haueþ þeos wind and þeos weder awider him istonden
þat wa is him aliue Nu wende we him to biliue
 and ȝif hit wule Appolin þat is deore lauerd min
þat we maȝen mid fihte biwinnen hine and his cnihtes
 and heo ne beon of ure laȝen we scullen him don of lifdæȝen
 and swa we scullen nimen a hond heore seoluer and heore gold
 and faren to ure inne and ȝeolpen for þere winne
Forþ heo wenden mid flode fiftene scipen gode
þe strengeste þe weoren a þan dæȝen and fulled mid utlaȝen 
 and anan oftoken fif scipen of wimmonnen afulled
Seolcuþ heom þuhte what hit beon mahte
 and heo cleopeden heom on nes þer nan ændswere
for al weoren þa wimmen awald to þan deþe
To heom heo droȝen and þas fif scipen nomen
and furþer heo iwenden and niȝene heo iuengen
and heo mid þan feowertene scipen ferden to þan londe
Seoþþen þis worlde wes astald nes hit neowhær itald
on songe no on spelle ne miþte hit na mon telle
þat weoren æi wimman swa wræcchelichen atoȝene
ne swa reoliche inne sæ forradde
Melga nom Vrsele þa scolden beon quene
 and scome hire bihedde and ladde heo to his bedde
Þa þe heþene mon hæfuede on hire his wille idon
he ȝæf heo his hiredmonnen sone to makien to heore
 and summe heo heom salden for seoluer and for gold
 and monie and vnifoȝe heo þer ofsloȝen
 and summe heo heom drengte in þere sæ deope
 and summe heo Godd wiþsoken and to haþenescipe token
 and þus heo weoren forradde mid reowþe þan mæste
Melga and Wanis ihurden suggen ful iwis
þat þas Bruttene wes of cnihte bidæled
for Conaan hauede swiþe monie ilæd to Armoriche
 and Maximiæn ladde to Rome monie and wel idone
swa wes þis kinelond of folke swiþe vnstrong
Melga and Wanis iwenden into Scotten
þat lond heo þurh arnden and herȝeden and barnden
þa ahte heo nomen þat folc heo ofsloȝen
 and swa heo wenden hiderward ouer þere Humber
hermes heo worhten and hene lond makeden
Þis iherden Bruttes and weoren þerfore særi
heore sonde heo nomen sone and senden touward Rome
Heo grætten Maximian and talden him of Melgan
 and of Wanis his iuere whet heo duden here
 and beden hine heom ræden oþer ælles heo weoren dæde
Maximien wes sari for swulche tiþende
 and anan dude ut of bende Gracien þene hende
anan swa he him to com þus he cleopede him on
Gracien bicum mi mon and þu scelt seoþþen wel don
 and ich þe wullen senden into Brutlonde 
ich wulle al þat kinelond bitechen þe a þire hond
 and þu scalt beon mi stiward swa wes þe eorl Adionard
 and ȝif þu wult wel don ich wulle þe makien riche mon
and driuen of mire þeoden vncuþe leoden
Þa andswerede Gracien mid griþfulle worden
Al ich wulle wurchen after þine willen
liþen wuderswa þu wult and halden þe for lauerd
Þe aþes weoren isworene and æft heo weoren forlorene
Maximien þe keisere bæd swiþe muchelne here
 and he chæs of þan iwihte ten þusend cnihten
 and makede Gracien gumene ælder
 and swa heo gunnen wenden into þissen londe
 and her he fæht ful iwis wiþ Melga and wiþ Wanis
þat wes swiþe wel idon þat he heo æt compe ouercom
 and draf heom ouer sæstronde into Yrlonde
 and seoþþen ferde ȝeond þis lond swa him wes alre leofuest
 and þe kæisere Maximiæn inne Rome wes hæh mon
 and hæuede Valentin wel uaste biclused in ane castle
Þa hefde Valentin and Gracien inne Rome muchel cun
 and iseȝen þene enne broþer idæled from þen oþer
Heo senden heore sonde into Puille londe
 and heo senden to Gradie þan Duc of Lumbardie
 and into Alemaine to aþelen þan folke
and into feole londe þæ læien þerabeoten
 and beden of heore ærde alle gaderen værde
 and to ane isette dæie sone cumen abeoten Rome
 and wreken uppen Maximien Valentin and Gratien
Herof nuste naþing Maximien þe riche king
ah he wunede inne Rome mid muchele richedome
Vmbe lutle virste þa comen þa uerden
al abeoten Rome riden seouen kinges
heo tobreken Rome wal and eoden in oueral
Rome burh heo nomen and Maximien heo sloȝen
 and duden vt Valentin and alle his iueren mid him
of þan stronge castle and keiser hine makede
 and nomen heore sonde and senden to þisse londe
 and senden Gratien word whæt þer wes iwurþen
 and Gratien forþriht anan ahnede þisne kinedom
þisne kinedom haueden Gratien þe ær ahte Maximien
 and Valentin of Rome ahte þa riche 
Þus riht þurh swulne ræd wes Maximien dæd
and Gracien wes king her þat wes cuþ wel iwar
Wiþinnen ane ȝere nes þer first namare
iwraþ þe king Gracien gumene forcuþest
al he foruerde þis lond þa leoden him weoren laþe
þa riche he foruerde þa wræcche he drof of ærde
ne durste þa riche þeines nowhær him cumen toȝeines
ah alle heo hine fluȝen and alle heo hine bibuȝen
Þa weoren in Æst Ængle aþele iborene cheorles
twene ibroþeren itwinnes heo weoren
þe oþer hehte Eþelbald and þe oþer Ælfwald
Heo isehȝen on feole studen hou þe king þis lond fordude
Þas cheorles heom biþohten whæt heo don mihten
 and speken heom ful stille þat þene king heo walden quellen
 and senden in Æst Ængle wide ȝeond þan londe
 and sumnede on ærde seouen hundred cheorles
 and seiden þurh alle þing þat heo walden bisechen þene king
 and bidden hine mildce þurh þene milde Godd
þat he þurh his mihte heolde heom to rihte
Ah Ælfwald and his broþer al heo þuhten oþer
heo uerden swiþe warliche mid wunsumme lades
 and ælc bær an honde ænne saȝel stronge
and bisiden heo gunnen heongen cniues swiþe longe
vnder heore barme to scilden heom wiþ hærme
 and swa heo forþ ferden alle isunde
 and vmben are mile heo ræsten ane while
 and auerælcne hiredgume feire heo igrætten
 and mildeliche þurh alle þing fræineden whær weoren þe king
 and hiredmen heom tahten whær heo hine finden mæhten
whær he wes in anne wude in ane wilderne
 and æfter ane bare he hine abohte ful sære
Þa cheorles wenden to þan wuden and warliche heom hudden
alle bute tweien toward þan kinge heo weoren beien
and iuunden þene king þær he wes an slæting
 and him to cleopeden quickere stæuene
Hiderward lauerd king we þe wulleþ cuþen a wunderlic þing
of ane swulche bare þe her is bihalues
vnder ane berhȝe þer he burh hafueþ ichosen
ne iherde we næuere on liue tellen of swulche swine
ȝif þu þider wult riden þer he þe abideþ 
Þerfore wes þe king glad and þiderwærd wes swiþe ræd
 and þa cheorles him biuoren beien togædere
Þa cheorles up þreowen þene king heo icneowen
 and heo hine niþer setten and al hine toheowen
Þus Gratien þe king for ut an slæting
Sone hit wes oueral iseid þat þe luþere king wes dæd
þa weoren inne Bruttene blissen inowe
ah sone þeræfter sorȝen heom weoren ȝiueþen
Þa wes æuerælc cheorl al swa bald alse an eorl
 and alle þa gadelinges alse heo weoren sunen kinges
Þis word com to wel iwhare hu þe king wes iuaren
comen sæliþende men uorþ into Irlonde
 and funden þer ful iwis Melga and Wanis
 and talden heom tiþende al of þissen londe
hu hit al wes iuaren and þat cheorles næfden nane kare
 and hefden al þis kinelond iset a cheorlene hond
Þa weoren glade ful iwis Melga and Wanis
 and seiden þat heo walden toward þissen londe
Mid muchelere uerde heo comen to þissen ærde
heo hæfden of Gutlonde utlaȝen stronge
of Neorewæi and of Denemarke men swiþe starke
 and of Yrlonde Gillemaur þene stronge
of Scottene heo hafden alle þa hæhsten
 and of Galeweoþe gumen swiþe kene
 and swa heo gunnen wenden ut to Norþhumberlonde
ahten heo nomen folc heo þer sloȝen
castles heo ararden and ahneden þa arde
þa burhȝen heo nomen and al þat heo neh comen
Þa iseȝen Bruttes þat balu wes on londe
nusten heo nænne ræd heo wenden alle wurþen dæd
Sonden heo nomen sone and senden toward Rome
 and beden heore are þa and aueremære
ȝif heo heom wolde helpen to hæȝere neode
a to heore liue heo walden heom liþe
 and luue to heom halden ȝif heo heom helpen wolden
Þis word wes isend bi write swiþe deore
 and þat writ wes irad imæng þan Romleden
Þa speken sone þæ wisseste of Rome
Bi vfelen iwurhten sculden we heom to wenden
for Gratien heo sloȝen his men heo forforen 
 and neoþeles we heom scullen senden ferde of þissen ærde
of þissen ænde ænne ælpi verde
Vt heo senden of Rome cnihtes wel idone
fif and twenti hundred comen into Lunden
 and buden al þa ferde of Brutlondes ærde
 and ferden forþ ful iwis to Melga and Wanis
 and heo fehten heom wiþ and sloȝen heore uerde
 and heo sulf mid ærhscipe arnden to heolte
 and letten slæn heore folc heore vnimete uerde
 and heo seolf liþden forþ biuoren Scotlonde
 and Febus heom æfter mid his Romanisce cnihten
ah heo ne mihten for nane þingen Melgan iuinden
 and heo bigunnen feorlic ane swiþe deope dich
 and þerouenon oueral ænne strongne stanene wal
bi þere sæstronde biside Scotlonde
þer weoren æuere iwuned þe vtlaȝen to londen cumen
 and seoþþe heo heom dihten to biwiten þa dich mid cnihten
Þa dic and þa wal weoren ȝare þa næfde Bruttes nane kare
aȝan heo gunnen wenden to þare burh of Lunden
 and Febus of Rome hustinge bad sone
Þer com moni riche mon to þan hustinge anan
moni cniht moni eorl moni þein moni cheorl
moni riche burhmon þer wende beon bliþe anan
þa sorhfulle weoren an heorten ær þe dæi weoren agan
Febus þe feire cniht lette beoden his ferde uorþriht
þat heo comen to hustinge mid alle heore þringe
 and þa sweines at hærberwen letten heore hors wel ȝærwen
 and makien þa heors al swa ȝare swa heo sculden forþ faren
 and al þat folc duden þus swa hit hæhte Febus
 and swa heo gunnen wenden to heore hustinge
Þa þat folc wes al icumen and ælc his stude hafde inomen
þa hehte me lusten inne Lundenne
Þa stod him up Febus þe riche cniht and seide þus
Lusteþ me nu Bruttes þe her beoþ bihalues
Ich habbe eow to suggen soþ word of Rome
Ȝe us sende sonde into ure londe
of þare sorhȝe ful iwis þe eow duden Melgan and Wanis
 and ich mid mire ferde com to þissen ærde
 and ich habbe eower iuan iualled to þan grunde
 and iflemed ut of ærde Melgan buten uærde 
Nu ȝe maȝen toȝere careles wunien here
of þare ilke uerde þe islaȝen is on ærde
Ȝe us habbeþ ofte imaked wraþ þeruore inne Rome ȝe beoþ laþ
for ofte ȝe us habbeþ athalden þat gauel of þissen londe
 and æc ȝe habbeoþ ufele idon islæȝe þene king Gratien
 and ofte ȝe us bihateþ treoþe to halden
 and æuere a þan ænde ȝe wakieþ an honde
We habbeþ for eower luuen ilosed ure leoden
cnihtes i þissen londe an hundred þusende
seoþþen Iulius Cesar ærst bicom her
ah swa we ibiden are nulle we no mare
ah we wulleþ sone uaren into Rome
 and bitachen eow þis kinelond and haldeþ hit on eowre hond
 and brukeþ hit mid wunne
for nulle we naueremare aȝan comen here
We habbeþ of þisse londe ihaued monie þusend punde
þa we habbeþ her bisoht ah heo beoþ ful deore aboht
we beoþ ofte hider ifaren mid wandreþe and mid care
 and nu ȝe maȝen wel don bisecheþ eow wepnen anan
 and werieþ eow seoluen wiþ vncuþe leoden
Neoren eower ælderen aþelene cæppen
Heonne to Rome al þat lond stod on heore aȝere hond
 and al þat lond þat heo iseȝen sone heo hit biwunne
al heo hit biwunnen mid heore ahte wæpnen
Ah makieþ in eowre londe castles swiþe stronge
and werieþ eowre þeode wiþ vncuþe leode
 and wunieþ her hal and hæil and habbeþ alle godne dæie
Þa þeos word weoren isæid þa wes her a strong ræd
næs nauere þe mon iboren inne nare burhȝe
þe auere mihte tellen þurh nane spellen
of þere muchele særinæsse þa isiȝen wes to folke
Þa weoren inne Lundenne laþliche iberen
þer wes wop þer wes rop and reoþen vnimete
þa þeo Romleoden riden toward scipene
 and Bruttes bilafden inne þisse londe
mid vnimete reoþe ne cuþe heo ræd nænne
Þas tiþinde ful iwis iherde Melga and Wanis
heo hefden ane verde of vnimete folke
 and heo gunnen wenden into Norhhumberlond 
ȝeond þat lond heo arnden and sloȝen and barnden
 and swa heo forþ wenden þat heo comen to þan walle
þeo þa Romleoden hæfden aræred
Bruttes weoren wiþinnen mid swiþe feole monnen
 and Melga wiþvten and ȝeorne wes abuten
hu he mihte aȝeinnen þat he weoren binnen
Heo ræsden to þan walle ræiȝe þeines
somned alle þa uerde feole cunnen ærde
þa dich wes swiþe wid and deop and þa ferde toleop
 and Bruttes weoren igærede and þene wal weoreden
heo scuten in heo scuten ut scalkes þer feollen
arwen fluȝen ouer wal al abuten oueral
swa þicke wes heore uæræ swulc hit haȝel wæren
þat for þa arewen ne mihte þa Bruttes ȝemen nanes fihtes
ah adun of þan walle iwenden heo alle
 and setten to fleme feondliche swiþe
 and þa oþer breken þane wal and eoden binnen oueral
 and after heo droȝen and swuþe heom sloȝen
heo sloȝen þer muchel wunder twa and fifti hundred
al of Brutten seoluen wiþuten þan Scotten
 and wiþutten þan Dænscæn þa inne þere dic bilæfden
Þus iþæh þis kinelond a þere Bruttene hond
Whæren Bruttes cnihtes icorene
ah nu heo weoren alle swiþe forlorene
ne beoþ heo neuere hæȝe buten heo hælp habben
of oþere moncunne for heo seolf ne cunne
Þus ferde ful iwis Melga and Wanis
Þa Bruttes of Lundene to Rome sende sone
beden heom swiþe cumen and don alse heo ær weoren iwuned
þat heo arædde þis lond and nomen hit al to heore hond
for heom heo hit vþen bet þane þan vncuþen
Þa ȝeuen heo þus answære Nulle we nauere þider faren
to þolien þat swinc and þat iwin aȝæn þat heþene cun
for þat is Goddes wiþersake Wanis ihaten
 and Melgan his iuere nulle we nauere cumen þere
þat is al þe ende nulle we þuder wende
anoþer halue we habbeoþ mare þene we maȝen anhebben
Nes þer nan oþer andswere and þas sonden gunnen aȝæn faren
Þa heo aȝan comen þa Bruttes from Rome
þa tiþende talden þe Romleoden heom salden 
þa wes Lundene folc mid sorȝen ibunden
Þa wes þer an ærchebiscop þat wes hali mon and god
 and mid Godde swiþe hæh Guencelin ihaten
He sende his sonde ȝeond alle Brutlonde
æfter alle þan clæreken þe Godes lare cuþen
alle þaie ihadede gumen hiȝendliche him to comen
 and heo ful sone to Lundene comen
Þus Guencelin heom spæc wiþ Mid us wunien Godes griþ
þat is on Latin ful iwis þat me sæiþ Pax vobis
 and heo him seiden forn to Et cum spiritu tuo
Þa bigon he larspæl and of gode spæc swiþe wel
A þan daȝen at Seint Pauwel wes þe ærchebiscop stol
 and wel feole ȝere þe ærchebiscopes weoren þere
ah seoþþen þa Seint Austin com hit wes to Cantuareburi idon
Nu seide Guencelin þa wes þa heolie mon
Lusteþ lauerdinges of ure tiþendes
þa þes haþene mon þe is ihaten Melgan
 and Wanis and heore uerde habbeþ ibroht wa to þissen ærde
 and wulleþ þesne Cristindom al forfaren and fordon
 and ich wulle habben leue forþ ich wulle liþen
 and ouer sæ wenden to summe hæȝe kinge
 and bidde þane hæȝe king þat hæ us hælpen þurh alle þing
 and ȝif ich mai iuinden to speken wiþ swulche kinge
þenne wulle ich wel fain cumen hidere aȝæin
oþer ælles næueremare nulle ich cummen here
 and ȝe bidden for me on eower bare cneowen
 and habbeþ alle godne dæi cumen ich wulle ȝif ich mai
Þa wes þat folc særi and sorhful on heorte
ne biden nauere Brutware an heore liue swulche care
Forþ wende Guencelin and his clærkes mid him
riht forþ to þere sæ þær heom sæl þuhten
Scipen heo þer funden and sone in wenden
 and heo ful sone ouer sæ comen
into Bruttaine þerforen heo weoren faine
þa þe king Maximien ȝæf þan eorle Conaan
ah dæd wes þa Maximiæn swa wes þe king Conaan
Ah Aldroein hæhte his sune þe wes of Conaan icumen
Brutaine þat lond he hafde al in his hond
Armoriche hæhte þat lond ah þene nome hit losede an hond 
Aldroein wes þer king vnder him wes moni hæh dring
Guencelin to þan kinge com and he hine lette wel afon
þe ærchebiscop feol to þes kinges fot and bæd hine biþenche uppen Godd
Lauerd king Aldroein ofte þe wurþe Godd fæin
Iþenc þat þu weore Conaanes sune of Brutten þu ært al icumen
Ich æm icumen to speken þe wiþ and ȝeornnen þe liues griþ
Into ure londe beoþ icumen twæine hæþene gumen
Melga and Wanis muchel ufel heo doh us
heo habbeoþ of ure londe al þene norþ ende
 and swiþe we beoþ auæred þat heo nu habben mare
 and ȝet heo þencheþ ufele don to fallen þæne Cristindom
 and turne to heþenesse þa hæȝe and þa læsse
For þi fader nom of Brutlonde alle þa cnihtes stronge
 and moni þusend ladde to Rome Maximien þe wel idone
 and nu liggeþ ofslaȝen þa heo bilæfden an ure daȝen
 and þus is Brutlonddes ærd of folke bidæled
Sonde we sende to Rome and beden þat heo comen
and heo us habbeoþ word isend bi vre sondmonnen
þat we don þat bezste þat we muȝen for nulleþ heo nauermare cumen
ah hateþ us biwinnen hælp ȝif we cunnen
 and habbeþ iqueþen us scere nu and aueremare
Ah wel mæi don hu hit ga for wræcches we beoþ æuerema
Whilen weoren Bruttes þa bezste men of londe
al þat heo bigunnen al heo hit biwunnen
Nu heo beoþ ouercumen æiþer islaȝen and inomen
 and awæi ivaren mid Maximian and mid þi uader Conaan
þat nis þer bileued wel neh nan þat auere beo æi tale on
Ah þu ært of ure cunne of us naue þu nane sunne
help us nu for þu miht ælles we habbeoþ muchel pliht
Þus spæc þe ærchebiscop þat Aldroein king hit vnderstod
þe king gon siche sare him gunnen glide teores
 and urnen his æȝene þat his hiredmen hit iseȝen
Þa ȝæf þe king andswære and wiþ Guencelin he spæc þus þere
Ich eow wulle helpen mid hæȝere strengþe
ich þe wullen bitæchen twa þusend cnihtes
þat scullen beon þa bezste þæ wunieþ inne Brutene
 and Costantin minne broþer swulcne nat ich nænne oþer
swa wid swa is pes dæiliht nat ich nenne betere cnihte 
ne nat ich a wærulderiche cniht his iliche
makieþ hine lauerd ouer al Brutlondes ærd
Þa axede Aldroein þe king his deore broþer Costantin
 and he forþrihtes bitahte him þa cnihtes
Forþ ferde Costantin and þe ærchebiscop mid him
 and þe king himseolf walde uaren ah of Frensce monnen he hæfde kare
Hiderward wende Costantin þe hende
and al his uerde isund at Totteneis heo comen a lond
þeder com þe ohte mon wælla wel wes he ibon
 and mid him twa þusend cnihten swulche na king ne æhte
Forþ heo gunnen liþen into Lundenne
and senden æfter cnihten ȝeond þat kineriche
and æuerælc oht mon þat hiȝenliche come anan
Þet iherde Bruttes þer heo wuneden i þan puttes
inne eorþen and inne stockes heo hudden heom alse brockes
i wude i wilderne inne hæþe and inne uærne
þat ne mihte wel neh na man nenne Brut iuinden
buten heo weoren in castle oþer y burhȝe iclused uaste
Þa heo iherden of þissen worde þat Costantin wes an ærde
þa comen ut of munten moni þusend monnen
heo leopen ut of þan wuden swulc hit deor weoren
Liþen toward Lundenne moni hundred þusend
bi straten and bi walden al hit forþ hælden
 and þa æhte wifmen wæpmonnes claþes duden heom on
 and heo forþ wenden towward þere uerde
Þa isæh þe eorl Costantin al þis folc cumen to him
þa wes he swa bliþe swa he nes næuer ær an liue
Forþ heo nomen heore wæi twa niht and enne dæi
þat heo comen ful iwis to Melga and Wanis
Togadere heo ræsden mid ræȝe strengþe
fuhten feondliche feollen þa uæie
ær þe dæi weoren agan islaȝen wes Wanis and Melgan
 and Peohtes inowe and Scottes vnifohȝe
Densce and Norenisce Galewaȝes and Irreisce
Þa while þat þe dæi wes liht ilæste auere þis slæht
þa com hit to þan æuentime þa cleopeden þe æorl Costantin
 and bad þa wæiwitere forærnen þa wateres
and snelle men toward þære sæ þet þer heom sculden sechen
Þe mon þe iseȝen þat gomen hu forþ gengden þa quenen 
ȝeond wudes and ȝend feldes ȝeond hulles and ȝeond heldes
whærswa heo funden æine mon atwunden
þe weore mid Melga þan hæþene kinga
þa quenen lude loȝen and al hine todroȝen
 and beden for þere seole þat hire neuere sæl nere
Þus þa Bruttisce quenen moni þusend aqualden
 and þus heo areden þæsne kinedom of Wanis and Melgan
 and Costantin þe ohte ferde to Selechæstre
 and heold his hustinge of alle his Brut þringen
alle þa Bruttes buȝen to þan mote
 and nomen Costantin aþeling and makeden hine Bruttene king
Muchel wes þa murþe þat wæs a mancunne
 and seoþþen heo him ȝefuen wif wunder ane hende
iboren of þan hæsten of Bruttene þan alre bezsten
Of þissen hæȝe wiue Costantin hæfuede
inne þissere leode þreo sunen lutle
Hæfde þe æreste sune wel neh his fader nome
Costantin hæhte þe king and Costanz hæhte þat child
Þa þis child wes iwaxen þat hit cuþe riden
þa lette his fader hit munekien þurh luþere monnene ræde
 and þat child munec wes inne Winchæstre
After him wes iboren anoþer þe wes þe midleste broþer
he wes ihaten Aurelius his tonome hæhte Ambrosius
Þa wes alre last iboren a child wes wel icoren
he wes ihaten Vther his aþelen weore store
he wes þe ȝungeste broþer ah he leouede lengere þane þa oþere
Guencelin þe ærchebiscop þe toward Gode wes ful god
he biwuste þa twa childere for luue of þan kinge
Ah wale þat heore fader na lengere ne moste libben
for he hafde gode laȝen þa while þe he luuede
ah he nes king here buten twælf ȝere
 and seoþþen wæs þæ king dæd hercne nu þurh wulcne ræd
He hafde in his huse ænne Poht hende cniht and swiþe aht
he uerde mid þan kinge and mid alle his dringen
nanes weies oþer bute alswa his broþer
Þa iwarþ he swa riche al his iferen vniliche
þa þohten he to swiken Costantin þene richen
he com biuoren þan kinge and feol an his cneowen
 and þus leh þa leodswike biuoren his lauerd 
Lauerd king cum uorþriht and spec wiþ Cadal þinne cniht
 and ic þe wulle tællen of uncuþe spællen
swulc þu næuere ære an ærde ne herdest
Þa aras þe king Costantin and eode forþ ut mid him
ah wale þat hit nusten Costantines cnihtes
Heo eoden swa longe forþward þat heo comen in ænne orchærd
Þa seide þa swike þere Lauerd beon wit here
Þe swike set adun alse he wolde holden run
 and he bah to þan kinge alse mon dæþ of runinge
He igrap ænne cnif swiþe long and þene king þermid ofstong
into þere heorte and he himseolf atsterte
þer þe king dæd læi and þe swike fleh awæi
Þat word com to herede hu þe king iuaren hafde
þa wes muchel reoþe and rumede to folke
Þa weoren Bruttes bisie an þonke
heo nusten þurh nane þinge whet heo mihten to kinge
for þas kinges sunen tweien lutlen heo weoren beien
neþe riden an horse
 and Vther his broþer þa ȝæt sæc his moder
 and Costance þe aldeste wes i Winchæstre
munecclaþes he hauede an alse an of his iueren
Þa comen to Lundenne al þis leodisce folc
to heore hustinge and to ræden heom of kinge
wulche weis heo mihten don and heu heo mihten taken on
 and wulc an of þissen children heo mihten habben to kinge
Þa curen þas leoden Aureliæn Ambrosian
to habben to kinge ouer heom
Þat iherde Uortiger ȝæp mon and swiþe war
imong þan eorlen he stod and fastliche hit wiþsoc
 and he þus sæide soþ þæh hit nære
Ich eow wulle ræden ræd mid þan bezsten
Abideþ feouwertene niht and cumen we æft her riht
 and ich eow wullen suggen soþþere wordes
þat mid eower eȝenen ȝe scullen iseon and eowre while wel biteon
þis ilke we scullen ibiden and to ure londe þa while riden
 and halden griþ and halden vriþ freoliche on ærde
Al duden þat hird swa Uortiger demde
 and he himseolf wende alse he walde to his londe 
 and turnde riht þene wæi þe into Winchæstre lai
Vortiger hafde Walisc lond þat haluendæl an his hond
feouwerti cnihtes gode he hauede on his hirede
He wende to Winchæstre þer he Costanz funde
 and spæc wiþ þæne abbod þe þat munster biwat
þer Costanz wes munec þas kinges sune of Bruttene
He wende into þan munestre mid mildere speche
he sæide þat he wolde speken wiþ Costance
Þe abbed hit him uþe and he hine ladde to spæchuse
Þus spæc Vortiger wiþ þene munec þa þær
Custanz hærcne minne ræd for nu is þi fader dæd
Þer is Ambrosie þi broþer and Vther þe oþer
Nu habbeþ þa ælde þa aþeleste an londe
icoren Aurilien his tonome is Ambrosien
ȝif heo maȝen þurh alle þing heo wulleþ makien hine king
 and Vþer þi broþer sukeþ ȝet his moder
Ah ic heom habbe wiþsæid and forsake þenche
for ich habben ibeon stiward of al Brutlondes ærd
 and eorl ich æm riche mine iueren vniliche
 and ich habbe Walsce lond haluendæl in mire hond
mare ich habbe ane þane þa oþere al clæne
Ich æm icome to þe for monne leofuest ært tu me
ȝif þu wult me swærie aþes ich wulle don of þe þas claþes
ȝif þu wult æchen mi lond and þin ræd don in mire hond
 and makien me þinne stiward ouer al Brutlondes ærd
 and þurh mine ræde don al þine dæde
 and þu wulle me an hond plihten þat ich hit scal al dihten
ich þe wulle þurh alle þing makien Brutlondes king
Þes munec sæt wel stille þa spæche him eode an wille
Þa andswarede þe munec mid muchelere liste
Wel wurþe þe Vortiger þat þu ært icumen her
ȝif aueremare cumeþ þæ dæi þat ich king beon mæi
al mi ræd and al mi lond ich wulle don i þire hond
 and al þat þu wult don mine men hit scullen vnderuon
 and aþes ich þe swerie þat þis ich wulle uorien
Þus seide þe munec he murnede swiþe
hu hit al weore þat he munec neore
for him weoren blake claþes wunder ane laþe
Vortiger wes ȝæp and war þat he cuþde wel iwar
he nom ane cape of his ane cnihte 
on þene munec he heo dude and ladde hine ut of þan stude
he nom ænne swein anan and þa blake claþes dude him on
 and heold rune wiþ þane swæin swulc hit þe munec weore
Munekes eoden vpward munekes eoden dunward
iseȝen bi þan weien þane swein mid munecclaþen
þe hod hongede adun alse he hudde his crune
wende æche oþer þat hit weore heore broþer
þe þer sæt swa sære i þa spæchuse
a þan dæilihte imong alle þan cnihten
Heo comen to heore abbede and hine gretten þurh Gode
Lauerd benedicite we beoþ icumen biuoren þe
for sellic us þencheþ whet Vortiger þencheþ
in ure spæchuse þer he spel haldeþ
þurhut þesne dæi na munec þerin cumen ne maie
buten Costanz ane and þa cnihtes al clane
Sære we adredeþ þat heo him misræden
Þa answerede þe abbed Næi ac heo him radeþ god
biddeþ hine halden his hod for nu is his fader dæd
Vortiger þer abed þe while Costance awæi rad
Vortiger up aras of þan munstere vt laþ
 and alle his cnihtes ut wenden forþrihtes
Munekes þer urnen þider anan wenden to uinde Costance
þa iseȝen heo þa claþes liggen bi þan waȝes
þa ælcan to oþer mænden of heore broþer
Þe abbed an horse leop and æfter Uortiger rad
 and sone gon ofærne þe eorl Uortigerne
Þus seide þe abbed to Vortigerne þer he rad
Seie me þu wode cniht whi dest þu swa muchel vnriht
Þu binimest us ure broþer Let hine and nim þene oþer
Nim Ambrosie þat child and make of him ænne king
 and ne wraþ þu noht Sæint Benediht ne do þu him nan vnriht
Þis iherde Uortiger he wes ȝæp and swiþe iwar
sone he aȝan com and þe abbed he nom
 and swor bi his honden þat he hine wolde anhongen
buten he him plihte þat he wolden vorþrihtes
vnhadien Costanz þas kinges sone of þis londe
 and for swulchere neode he sculden beon king of þissere þeode
Þe abbed ne durste nan oþer þar he vnhadede his broþer
 and þat child ȝef þan abbede an hond twenti sulhene lond
 and seoþþen heo liþeden forþ into Lundenne 
Vortiger þe hæȝe forbad his hiredmonnen
þet heo nane manne ne tælden whæt heo hæfden
Vortiger i Lundene læi þat com þe ilke isæte dæi
þat sculden to hustinge cumen þa cnihtes of þissen
To þan dæie heo comen monie and vniuoȝe
heo redden heo runden ræiȝe þa beornes
þat Ambrosie heo wolden habben and to kinge hæbben
for Vther wes to lutel þa ȝet he moste suken
 and munec wes Costanz þe ældest wes of heom
 and heo nalden for nane þinge munec makien to kinge
Þis iherde Vortiger þe wes ȝæp and swuþe iwar
 and an uoten leop swulc hit an liun weore
Nusten þa Bruttes na whon whæt Vortiger hæfde idon
he hæfde in ane bure Costanz þene deore
wel ibaþþed and iscrud and seoþþen mid twælf cnihten ihud
Þa spæc þus Vortiger he wes of ȝæpscipe war
Lusteþ lauerdlinges þe while þe ich speke of kinges
Ich wes i Winchæstre þer ich wel spedde
ich spæc wiþ þene abbed þat is hali mon and god
 and seiden him þa neode þe icumen is to þissere þeode
of Costantines dæþe þerfore him is vnneþe
 and of Costance þan childe þe he hæfde ihalden
 and ich bad hine for Gode don þat child of hade
 and for swulchere neode king he scolde beon on þeode
 and þe abbed nom his ræd and dude al þat ich hine bed
 and here ich habbe his munekes þe gode beoþ and mære
þat sculleþ witnesse beren eowe alle biuoren
Leo wær here is þat ilke child makien we herof enne king
 and her ich halde crune þa þerto bihoueþ
 and þat þis wule wiþsuggen he hit scal abuggen
Vortiger wes swiþe strong þe hæhste mon of Brutlond
nes þer nauer nan swa hæh þat his quides durste halsien
Wes i þere ilke wike þe ærchebiscop forþ iwiten
nes þer nan biscop þat forþ on his wæi ne scoc
na munec ne nan abbed þat he an his wæi ne rad
for heo ne dursten for Gode don þer þa misbode
nime þane munec child and makien Brutlondes king
Þis isæh Vortiger of ufele he wes wel iwar
up he gon stonden þe crune he nom an honden 
he setten heo vppe Costance þat him wes on þonke
Nes næuere na man þat don þer mihte Cristindom
þat mihte blessinge don in þan kinge
bute Vortiger ane hit dude for alle clane
Þe frume wes vnhende and alswa wes þe ænde
he forlette Goddes had þerfore he sorȝen ibad
Þus wes king Costance and Vortiger wes his stiward
Costanz al his kinelond sette i Vortigeres hond
 and al he dude an londe swa himsulf wolde
Þa isæh Uortiger of muclen vfele he wes wær
þat Costanz þe king ne cuþe of londe naþing
for he nefde ileorned nauer nane lare
buten in his munstre þat munec scolde drigen
Vortiger þat isæh þe Wurse him wes ful neh
ofte he hine biþohte wæht he don mahte
hu he mihte mid læsinge iquemen þan kinge
Nu þu miht iheren hu þes swiken him gon uaren
Weoren of Brutlonde þa bezste alle dæde
nu weoren þas kinges broþeren beien ful lutle
 and Guencelin ærchebiscop þer biforen wes dæd
 and himsulf þisses londes king of þare laȝe ne cuþe naþing
Vortiger þis isah and he to þan kinge bæh
mid mildere spæche his lauerd he gon greten
Hal seo þu Costanz Brutlondes lauerd
Ich æm icumen þe þus næh for muchelere neode
for suggen þe tiþende þe beoþ icume to londe
of swiþe muchele plihte Nu þe bihoueþ mihte
nu þe bihoueþ wepnen to werie þine þeoden
Her beoþ chæpmen icumen of oþere londen alse hit is iwune
heo habbeoþ ibroht to me tol for heore æhte
and heo habbeoþ me itald and treowþen iplihte
þat þe king of Norewæiȝe neowenliche wule hider uaren
 and þere Densemonne king þas Denen wulle atsechen
 and þe king of Rusie ræhȝest alre cnihten
 and þe king of Gutlonde mid ferde swiþe stronge
 and þe king of Frise þeruore me agriseþ
Þa tiþende beoþ stronge þe icumen beoþ to londe
heruore ich æm swiþe adred for ne con ich nenne godne ræd
buten we moten mid mihten senden æfter cnihten
þat beon gode and stronge and þat wel cunnen a londe 
 and setten þine castles mid kene monnen
 and swa þu miht þi kinelond werien wiþ vnleoden
 and þinne wurhscipe halden mid hæȝere strenþe
For nis nan kinelond na swa brad næ swa long
þat ne biþ sone inomen ȝif þær biþ to lute gumen
Þenne answerede þe king of londe ne cuþe he naþing
Vortiger þu ært stiward ouer al Brutlondes ærd
 and þu hit scalt walden after þine willen
Send after cnihten þe gode beon to fihten
 and nim al i þire hond mine castles and mi lond
 and do al þine iwille and ich wulle beon stille
bute þe anlæpi þing ich wulle beon icleoped king
Þa loh Uortiger he wes of vfele swiþe iwær
nes he nauere swa bliþe ær on his liue
Uortiger nam læue and forþ he gon liþe
 and swa he uorþ ferde
al þat lond he sette an his aȝere hond
and þe monraddene he nom æuere æwher he com
 and swa he nom his sonde and sende to Scotlonde
 and hæhte þa Pohtes þa alre bezste cnihtes
þreo hundred him cumen to and he heom wolde wel don
And þa cnihtes him to come þeræfter wel sone
Þus spæc þe swikefulle gume Cnihtes ȝe beoþ wulcume
Ich habbe i mire hond al þis kinewurþe lond
mid me ȝe scullen liþen for ich eow wullen luuien
 and ich eow wullen bringe biuoren ure kinge
ȝe scullen habbe seoluer and gold þe bezste hors of þis lond
claþes and fæire wif eore wille ich wulle driȝen
ȝe sculleþ beon me leofue for þa Bruttes me beoþ laþe
lude and stille ich wulle don eore wille
ȝif ȝe wulleþ in londe halden me for lauerd
Þa forþrihtes answarede þa cnihtes
Al we wulleþ don þine iwille
 and heo gunnen wenden to Costance þan kinge
To þan kinge com Uortiger of ufele he wes wel war
 and seide him of his dæde hu he idon hæuede
 and her ich habbe Peohtes þa scullen beon hiredcnihtes
and alle ich habbe þine casles swiþe wel bitæht
 and þas uncuþe cnihtes biuoren us scullen fihten
Al þe king bilufde swa Fortiger hoȝede 
ah wale þat nuste þa king of his þohte naþing
ne of his swikedome þe he dude þeræfter sone
Þas cnihtes weoren an hirede hæhliche iwurþed
fulle twa ȝere mid þan kinge heo wuneden þere
 and Uortiger þe stiward wes heore alre lauerd
A he seide þat Bruttes neoren noht to nuttes
ah he seide þat þa Peohtes weoren gode cnihtes
A weoren Bruttes godes bidaled
 and þa Peohtes walden al þat heo wolden
heo hafden drænc heo hafden mete heo hafden muchel blisse æke
Vortiger heom salde al þat heo wolden
 and heom wes al swa leof swa heore aȝene lif
swa þat heo al speken þer heo heore mete æten
þat Uortiger weoren wurþe to walden þas þeode
þurhut alle þinges bæt þene swulche þreo kinges
Vortiger ȝef þissen gumen swiþe muchele gærsume
Þa ilomp hit on ane dæie þa Uortiger at his inne laie
he nom his tweiene cnihtes and sende æfter þan Peohtes
hæhten heom cumen for for alle heo sculden æten þer
To him comen þa cnihtes to his inne forþrihtes
he uondede heom mid worde alse heo seten at borde
he lette heom bringen schenches of feole cunne drenches
heo drunken heo dremden dæi þer forþ eode
Þa heo weore swa drunken þat wakeden heore sconken
þa spæc Uortiger þat he hæfde iþoht ær
Hercneþ nu me cnihtes ich wulle suggen eow uorþrihtes
of mire muchele sorȝen þat ich fore habbe imurned
Þe king me bitahte þis ard for to beon his stiward
Ȝe beoþ me on liue alre monnen leofest
ah nabbe ich æhten to ȝiue mine cnihten
for þes king æh al þis lond and he is ȝung and þæh strong
and al ic him mot ȝelden þat ich nime of his londe
 and ȝif ich his forleose ich sal laȝe þolien
 and mine ahten ich habbe ispend for ich eo wulle iquemen
 and nu ich mot heonene uaren feor to summe kinge
heren him mid sæhte and biwinnen mid him ahte
ne mæi I noht for muchele scome habben here þesne wone 
ah forþ ich mot liþen to uncuþe leoden
 and ȝif auere cumeþ þe dæi þat ich æhten biȝiten mæi
and ich maȝen swa wel iþeon þat ȝe cumen a londe þer ich beon
ich eow wulle wel biwiten mid muchelere wurþscipe
And habbeoþ alle godne dæi toniht ich wulle faren awæi
hit biþ a muchele wæne whær ȝe iseon me aueremare
Nusten noht þas cnihtes wæt þe swike þohte
Vortiger wes fæc for her he his lauerd biswæc
 and þe cnihtes heolden hit for soh þat þe swike sæide
Fortiger hæhte his sweines sadeli his blonken
 and nemnede twælf scalkes to laden mid himseoluen
to horsen heo eoden swulc heo wolden of þeoden
Þat iseoȝen þa Peohtes þa fordrunkene cnihtes
hu Vortiger wolde uaren heruore heo hæfden muchelne kare
heo eoden to ræden heo eoden to rune
alle heo menden heore lif for Vortiger heom wes swa leof
 and þus seiden þa Peohtes þa drunkene cnihtes
Whæt maȝe we nu to rade Whæ scal us nu ræden
Wha scal us feden Wha scal us scruden
Wha scal an hirede beon ure lauerd
Nu Vortiger is iuaren alle we mote fusen
Nulle we for nane þinge munec habbe to kinge
Ah wulle we wel don forþriht faren we him to
diȝelliche and stille and don al ure iwille
into his bure and drincken of his beore
Þenne we habbeþ idrunken dreme we lude
 and summe sculleþ to þere dure mid sweorden stonden þer biuoren
 and summe forþrihtes nimen þene king and his cnihtes
 and slæn of þa hafden and we seolf hired haben
 and leten sone ofærnen uræ lauerd Uortigerne
 and seoþþen þurh alle þinge hæbben hine to kinge
þenne mah we libben swa us biþ alre leofuest
Wenden þa cnihtes to þan kinge forþrihtes
eoden heo alle þurhut þære halle
into þas kinges bure þer he sæt bi fure
Nes þer nan þat word spæc bute Gille Callæt
þus he wiþ þæne kinge spæc swiken he þohte þet
Lust me nu leodkinge Nulle ich þe liȝen naþing 
We habbeoþ ibeon an hirede hæhliche iwurþed
þurh þinne stiwærd þe haueþ iwiten al þis ærd
he us haueþ wel iued he us haueþ wel iscrud
 and to soþe ich sugge þe mai mid him we æten nu todæi
ah sare us ofþuncheþ nefden we noht to drinken
 and nu we beoþ in þine bure ȝef us drinken of þine beore
Þa ȝæf þe king answare þat scal beon eowre laste kare
for ȝe sculleþ habben to drinken þa while þe eow god þunche
Me heom brohte drinken and heo gunnen dremen
Þus sæide Gille Calæt to þere dure he wes ful wæt
Whær beo ȝe cnihtes Sturieþ eow forþrihtes
 and heo þene king igripen and his hæfde of smiten
 and alle his cnihtes heo sloȝen forþrihtes
 and nomen ænne sondesmon and senden toward Lunden
þat he swiþe sculde ærne æfter Uortigerne
þat he swiþe comen and þene kinedom nome
for þat wuste he þurh alle þing islæȝen wes Costanz þe king
Þet iharde Uortigerne þe swike wes ful derne
þus he hæhte þene sondesmon aȝan forþriht anan
 and hat heom wel biwiten al ure wurþscipen
þat nauer anne wende ut of þan ænde
ah alle me abiden a þat ich cume riden
 and swa ich wulle dele þis lond us alle imæne
Forþ wende þe sondesmon and Vortiger nom anan
 and sende ȝeond Lunden and to hustinge hehte heom
ræþen and ful sone þat heo alle comen
Icumen weoren þa burmen þe swiþe balde weoren
þa spæc Vortigerne þe swike wes ful deorne
swiþe he gon to wepnen and særiliche siken
ah hit wes an hafde and noht an his heorte
Þa axeden hine þa burhmen þe swiþe balde weoren
Lauerd Vortigerne whæht is þat þu murnest
Nert þu na wimman swa sære to wepen
Þa answarede Vortigerne þe wes swike ful deorne
Ich eow wulle telle for reoliche spelle
of muche særnesse þe isiȝen is to londe
Ich habbe i þis ærd ibeon eower kinges stiwærd
 and ispæken him wiþ and iluued hine swa mi lif
ah nalde he at þan ende nænne ræd luuien 
He luuede þa Peohtes þa vncuþe cnihtes
 and us nalde he god don ne neower feire vnderfon
ah heom he wes liþe a to heore liue
Ne mihte ic of þan kinge habben scipinge
ich spende mine ahte þa wile þa heo ilaste
 and seoþþen ich nam leue to mine londe liþe
and þenne ich hæfde mine gauel cumen aȝan to hirede
Þa isæhȝen þa Peohtes þat þe king nefde nane cnihtes
neo nauere nænne cunesmon þe heo wolden oht fore don
heo nomen heore uore into þas kinges bure
Ich suggen eow þurh alle þing islæȝen heo habbeoþ þæne king
 and þencheþ þisne kinedom and us alle fordon
 and wulleþ forþrihte makien king of ane Peohte
Ah ich wes his stiward wræken ich wulle minne lauerd
 and æueræche oht mon hælpen me þat to don
On ich wulle mid mine gæren and forþriht ich wulle uaren
Wenden ut of Lunden cnihtes þritti hundred
heo riden and heo arnden forþ mid Vortigerne
þat heo nehlæhten þer weoren þa Peohtes
 and he nom enne of his cnihtes and sende to þan Peohten
 and seide heom þat he com ȝif heo hine wolden vnderuon
Þa Peohtes weoren bliþe for heore fæisiþe
 and heo nomen heore gode gæren nes þer neowþer sceld ne spære
Vortiger forþrihtes wepnede alle his cnihtes
 and comen þa Peohtes and bruhten hæued þas kinges
Þa Vortiger þis hæued isæh þa hælde he to grunde ful neh
swulc he hafuede modkare mest of alre monne
mid his lechen he gon liȝen his heorte wes ful bliþe
Þa seide Vortigerne þe swike wes ful deorne
Auerælc oht mon mid sweorde leggeþ heom on
 and wrækeþ wel an ærde þe seorȝe of ure lauerd
Nænne heo ne nomen ah alle heo heom sloȝen
 and to þan inne wende into Winchæstre
 and sloȝen heore sweines and heore burhþeines
heore cokes and heore cnaues alle heo duden of lifdæȝen
Þus ferden þa tiþinde of Costanz þan kinge
 and þa weorldewis mon þa oþere childre biwusten
for heo hafden care of Vortiger heo nomen Ambrosie and Vþer
 and ladden heom ouer sæ into þere lasse Brutene 
 and fæire heom bitahten Budiz þan kinge
 and he heom feire vnderfeng he wes heore cun and heore freond
 and mid muchelere liste þa childere he biwuste
and swa wel fele ȝere mid him heo weoren þere
Vortiger a þissen londe wes ihoue to kinge
alle þa Bruttes stronge stoden an his honde
fif and twenti ȝeren he wes king here
He wes wod he wes wild he wes ræh he wes bald
of alle þinge he hæfde his iwille bute þa Peohtes neoren næuere stille
ah eouere heo wenden ȝeond þene norh enden
 and henden þis kinelond mid hærmen vnimete
 and wreken heore cun inoh þat Vortiger here ofsloh
Vnder þan comen tiþende into þissen londe
þat Aurelien wes cniht þe Ambrosiæn wes ihæten
 and alswa wes Vther god cniht and swiþe iwar
and wolden comen to þissen londe and leden here swiþe stronge
Þis wes feole siþe iqueþe ofte iquidded
ofte comen tiþinde to Vortiger þan kinge
þerfore him ofte scomede and his heorte gromede
for men hit sæiden wel iwhær Nu cumeþ Ambrosie and Vther
and wulleþ wræken Costance þene king of þis lond
Nis þer cost nan oþer wærken heo wulleþ heore broþer
and slæn Vortigerne and to duste hine forberne
þus heo wulleþ al þis lond setten an heore aȝere hond
Swa quiddeden ælche dæi al þat verden æfter wæi
Uortiger hine biþohte whæt he don mihte
 and þohte sende sonde into oþere londe
æfter vncuþe cnihten þa hine biwiten mihten
and þohte to beon wær wiþ Ambrosie and wiþ Vther
Vnder þan comen tiþende to Vortiger þan kinge
þat ouer sæ weoren icumen swiþe selcuþe gumen
inne þere Temese to londe heo weoren icummen
þreo scipen gode comen mid þan flode
þreo hundred cnihten alse hit weoren kinges
wiþuten þan scipenmonnen þe weoren þer wiþinnen
Þis weoren þa færeste men þat auere her comen
ah heo weore hæþene þat wes hærm þa mare
Uortiger heom sende to and axede hu heo weoren idon 
ȝif heo griþ sohten and of his freondscipe rohten
Heo wisliche andswerden swa heo wel cuþen
 and seiden þat heo walden speken wiþ þan kinge
 and leofliche him heren and hælden hine for hærre
and swa heo gunnen wenden forþ to þan kinge
Þa wes Uortigerne þa king in Cantuarieburi
þer he mid his hirede hæhliche spilede
þer þas cnihtes comen biforen þan folckinge
Sone swa heo hine imetten fæire heo hine igrætten
 and seiden þat heo him wolden hæren i þisse londe
ȝif he heom wolde mid rihten athalden
Þa andswerede Vortiger of elchen vuele he wes war
An alle mine iliue þe ich iluued habbe
bi dæie no bi nihtes ne sæh ich nauere ær swulche cnihtes
for eouwer cumen ich æm bliþe and mid me ȝe scullen bilæfuen
 and eouwer wille ich wulle driȝen bi mine quicke liuen
Ah of eou ich wulle iwiten þurh soþen eouwer wurþscipen
whæt cnihten ȝe seon and whænnenen ȝe icumen beon
 and whar ȝe wullen beon treowe alde and æc neowe
Þa answerede þe oþer þat wes þe aldeste broþer
Lust me nu lauerd king and ich þe wullen cuþen
what cnihtes we beoþ and whanene we icumen seoþ
Ich hatte Henges Hors is mi broþer
we beoþ of Alemainne aþelest alre londe
of þat ilken ænde þe Angles is ihaten
Beoþ in ure londe selcuþe tiþende
vmbe fiftene ȝer þat folc his isomned
al ure iledene folc and heore loten werpeþ
vppen þan þe hit faleþ he scal uaren of londe
bilæuen scullen þa fiue þa sexte scal forþ liþe
ut of þan leode to uncuþe londe
ne beo he na swa leof mon uorþ he scal liþen
For þer is folc swiþe muchel mære þene heo walden
Þa wif fareþ mid childe swa þe deor wilde
æueralche ȝere heo bereþ child þere
Þat beoþ an us feole þat we færen scolden
ne mihte we bilæue for liue ne for dæþe
ne for nauer nane þinge for þan folckinge
Þus we uerden þere and for þi beoþ nu here 
to sechen vnder lufte lond and godne lauerd
Nu þu hæfuest iherd lauerd king soþ of us þurh alle þing
Þa answærede Vortiger of alc an vfele he wes war
Ich ileue þe cniht þat þu me sugge soþriht
 and wulche beoþ æoure ileuen þat ȝe on ileueþ
 and eoure leofue godd þe ȝe to luteþ
Þa andswarede Hænges cnihtene alre fæirest
nis in al þis kinelond cniht swa muchel ne swa strong
We habbeþ godes gode þe we luuieþ an ure mode
þa we habbeþ hope to and heoreþ heom mid mihte
Þe an hæhte Phebus þe oþer Saturnus
þe þridde hæhte Woden þat is an weoli godd
þe feorþe hæhte Iupiter of alle þinge he is whar
þe fifte hæhte Mercurius þat is þe hæhste ouer us
þæ sæxte hæhte Appollin þat is a godd wel idon
þe seoueþe hatte Teruagant an hæh godd in ure lond
Ȝet we habbeþ anne læuedi þe hæh is and mæhti
heh heo is and hali hiredmen heo luuieþ for þi
heo is ihate Frææ wel heo heom dihteþ
Ah for alle ure goden deore þa we scullen hæren
Woden hehde þa hæhste laȝe an ure ælderne dæȝen
he heom wes leof æfne alswa heore lif
he wes heore walden and heom wurþscipe duden
þene feorþe dæi i þere wike heo ȝifuen him to wurþscipe
Þa þunre heo ȝiuen Þunresdæi for þi þat heo heom helpen mæi
Freon heore læfdi heo ȝiuen hire Fridæi
Saturnus heo ȝiuen Sætterdæi þene sunne heo ȝiuen Sonedæi
Monen heo ȝifuen Monedæi Tidea heo ȝeuen Tisdæi
Þus seide Hængest cnihten alre hendest
Þa answerede Vortiger of ælchen vfel he wæs wær
Cnihtes ȝe beoþ me leofue ah þas tiþende me beoþ laþe
eouwer ileuen beoþ vnwraste ȝe ne ileoueþ noht an Criste
ah ȝe ileoueþ a þene Wurse þe Godd seolf awariede
eoure godes ne beoþ nohtes in helle heo niþer liggeþ
Ah neoþeles ich wulle eou athælde an mine anwalde
for norþ beoþ þa Peohtes swiþe ohte cnihtes
þe ofte ledeþ in mine londe ferde swiþe stronge 
 and ofte doþ me muchele scome and þerfore ich habbe grome
 and ȝif ȝe me wulleþ wræken and heore hæfden me biȝeten
ich eou wullen ȝeuen lond muchel seoluer and gold
Þa andswerede Hængest cnihtene alre feirest
Ȝif hit wulle Saturnus al hit scal iwurþe þus
 and Woden ure lauerd þe we on biliueþ
Hengest nom læue and to scipen gon liþe
þer wes moni cniht strong heo droȝen heore scipen uppe þe lond
Forþ wenden dringches to Vortigerne þan kenge
biuoren wende Hengest and Hors him alre hændest
seoþþen þa Alemainisce men þa aþele weoren an deden
 and seoþþen heo senden him to heore Sæxisce cnihtes wel idon
Hengestes cunnesmen of his aldene cuþþen
Heo comen into halle hændeliche alle
bett weoren iscrudde and bed weoren iuædde
Hængest swaine þene Vortigernes þeines
Þa wes Vortigernes hired for hehne ihalden
Bruttes weoren særi for swulchere isihþe
Nes hit nawiht longe þat ne comen to þan kinge
cnihtes sunen uiue þa ifaren hafden biliue
heo sæiden to þan kinge neowe tiþenden
Nu forþrihtes icumen þa Peohtes
þurh þi lond heo ærneþ and hærȝieþ and berneþ
 and al þene norþ ænde iuæld to þan grunde
herof þu most ræden oþer alle we beoþ dæden
Þe king hine biþohte whæt he don mihte
he sende to þan innen after al his monnen
Þer com Hengest þer com Hors þer com moni mon ful oht
þer comen þa Saxisce men Hengestes cunnesmen
 and þa Alemainisce cnihtes þe beoþ gode to fihte
Þis isæh þe king Vortiger bliþe wes he þa þer
Þa Peohtes duden heore iwune a þas hælf þere Humbre, heo weoren icume
 and þe king Vortiger of heore cume wes ful war
togadere heo comen and feole þer ofsloȝen
þer wes feht swiþe strong comp swiþe sturne
Þe Peohtes weoren ofte iwuned Vortigene to ouercumen
 and þa heo þohten alswa ah hit ilomp anoþer þa
for hit wes heom al hele þat Hængest wes þere 
 and þa cnihtes stronge þe comen of Saxelonde
 and þa ohte Alemanisce þe þider comen mid Horse
swiþe monie Peohtes heo sloȝen i þan fehte
feondliche heo fuhten feollen þa fæie
Þa þe non wes icumen þa weoren Peohtes ouercumen
 and swuþe heo awæi floȝen an ælche helue heo forþ fluȝen
 and alle dai heo fluȝen monie and vnnifoȝe
Þe king Vortigerne wende to herberwe
 and æuere him weoren on uast Hors and Hængest
Hængest wes þan kinge leof and him Lindesaȝe ȝef
 and he ȝæf Horse madmes inoȝe
 and alle heore cnihtes he swiþe wel dihte
 and hit gode stunde stod a þan ilke
Ne durste nauere Peohtes cumen i þan londes
no ræueres no utlaȝen þat heo neoren sone ofslæȝen
 and Hængest swiþe fæire herede þane king
Þa ilomp hit in ane time þat þe king wes swiþe bliþe
an ane hæȝe dæie imong his duȝeþe monnen
Hengest hine biþohte what he don mihte
for he wolde wiþ þan kinge holden runinge
Þan kinge he eode toforen and fæire hine gon greten
Þe king sone up stod and sætte hine bi himseoluen
heo drunken heo dremden blisse wes among heom
Þa queþ Hengest to þan kinge Lauerd hærcne tiþende
 and ich þe wulle ræcchen deorne runen
ȝif þu mine lare wel wult lusten
 and noht halden to wraþþe þat ich wel leare
Þe king answarede swa Henges hit wolde
Þa sæide Hængest cnihten alre fæirest
Lauerd ich habbe moni a dæi þine monscipe ihæȝed
 and þin holde mon ibeon i richen þine hirede
 and in ælche fæhte hæhst of þine cnihten
 and ich habbe ofte ihærd hohfulle ronen
imong þine hiredmonnen heo hatieþ þe swiþe
into þan bare dæþe ȝif heo hit dursten cuþe
Ofte heo stilleliche spækeþ and spilieþ mid runen
of twam ȝunge monnen þat feor wunieþ hennen
þe an hæhte Vther þe oþer Ambrosie
þe þridde hæhte Costance þe wes king i þisse lond 
 and he her wes ofslaȝen þurh swicfulle laȝen
Nu wulleþ cume þa oþere and wræken heore broþer
al forbærnen þi lond and slæn þine leoden
þe seoluen and þine duȝeþen driuen ut of londe
 and þus suggeþ þine men þer heo somned sitteþ
for þa twene broþere beoþ beyne kineborne
of Androeinnes kunne þas aþele Bruttes
 and þus þine duȝeþe stille þe fordemeþ
Ah ich þe wulle ræde of muchele þire neode
þat þu biȝite cnihtes þa gode beoþ to fihte
 and bitache me ænne castel oþer ane kineliche burh
þat ich mai inne ligge þa while þa ich libbe
Ic am uor þe iuaid þærfore ic wene beon dæd
fare þer ic auer fare næm ich næuere bute care
buten ich ligge faste biclused inne castle
Ȝif þu þis me wult don ich hit wulle mid luue afon
 and ich wulle biliue senden after mine wiue
þat is a Sexisc wimmon of wisdome wel idon
 and after Rouwenne mire dohter þe me is swiþe deore
Þenne ich habbe mi wif and mine winemaies
 and ich beo i þine londe fulliche atstonde
þa bet ich wullen hiren þe ȝif þu þis ȝettest me
Þa answarede Vortiger of ælchen vuele he wes war
Nim cnihtes biliue and send æfter þine wiue
 and æfter þine children þan ȝungen and þan olden
 and æfter þine cunnen and afeoh heom mid wunne
þenne heo to þe cumeþ þu scalt habben gærsume
hæhliche heom to ueden and wurþliche scruden
Ah nulle ich castel na burh nane þe bitechen
for men me wolden scenden i mine kinelonde
for ȝe haldeþ þa hæþene laȝe þat stod on eoure ælderen dæȝe
 and we haldeþ Cristes laȝe and wulleþ auere an ure dæȝe
Þa ȝet spæc Hængest cnihten alre hendest
Lauerd ich wulle þin iwil driȝen her and oueral
 and don al mine dæde æfter þine ræde
Nu ic wulle biliue sende after mine wiue
 and æfter mire dohter þe me is swa deore
 and æfter ohte monnen þa bezste of mine cunne
and þu ȝif me swa muchel lond to stonden a mire aȝere hond
swa wule anes bule hude ælches weies ouerspræden 
feor from ælche castle amidden ane ualde
Þenne ne mai þe atwite þe hæne ne þe riche
þat þu æi hæhne burhȝe hæþene monne habbe bitæht
Þe king him iȝette swa Hengest ȝirnde
Hengest nom læue and forþ he gon liþe
 and æfter his wiue sende sonde to his aȝene londe
 and he seolf wende ȝeond þis lond to sechen ænne brædne fæld
þer he mihte wel spræde on his feire hude
He com æn enne ende in enne fæire uelde
he hafde ane hude biȝite to his neode
of ane wilde bule þe wes wunder ane strong
He hæfden ænne wisne mon þe wel cuþe a craften
þe nom þas hude and a bord leide
and whætte his sæxes alse he schæren wolde
Of þere hude he kærf enne þwong swiþe smal and swiþe long
nes þe þwong noht swiþe bræd buten swulc a twines þræd
Þa al islit wes þe þong he wes wunder ane long
abuten he bilæde muche del of londe
He bigon to deluen dic swiþe muchele
Þeruppe stenene wal þe wes strong oueral
ane burh he arerde muchele and mare
Þa þe burh wes al ȝare þa scop he hire nome
he hæhte heo ful iwis Kaer Carrai an Bruttisc
 and Ænglisce cnihtes heo cleopeden Þwongchastre
nu and aueremare þe nome stondeþ þere
 and for nan oþere gome næueden þæ burh þene nome
a þet come Densce men and driuen ut þa Bruttes
þene þridde nome heo þer sætte and Lanecastel hine hæhten
 and for swulche gomen þæ tun hafde þas þreo nomen
Vnder þan com liþen hider Hengestes wif mid hire scipen
heo hæfde to iueren fiftene hundred ridern
mid hire comen to iwiten muchele æhtene scipen
þer comen inne muchel of Hengestes cunne
 and Rouwen his dohter þe him wes swiþe deore
Hit wes umbe while þat com þe ilke time
þat iȝarked wes þa burh mid þan alre bezste
Hengest com to þan kinge and bad him gistninge 
 and seide þat he hafde an in iȝarked toȝeines him
 and bad þat he come þerto and he scolde beon fæire underfon
 and þe king him ȝette swa Hengest hit wolde
Hit com to þan time þat þe king gon forþ liþe
mid þan deoreste monnen of alle his duȝeþe
forþ he gon buȝen þat he to burh com
he biheold þene wal up and dun oueral
al him wel likede þat he on lokede
He wende into halle and his heleþes mid him alle
bemen heo bleowen gomen men gunnen cleopien
bord heo hetten breden cnihtes setten þerto
heo æten heo drunken dræm wes i burhȝen
Þa þe duȝeþe hafde iȝeten þa wes heom þa bet iloten
Hængest eode into þan inne þer wunede Rouwenne
he heo lette scruden mid vnimete prude
al þat scrud þe heo hafde on heo weoren swiþe wel ibon
heo weoren mid þan bezste ibrusted mid golde
Heo bar an hire honde ane guldene bolle
iuulled mid wine þe wes wunder ane god
Hæȝe iborenne men heo lædden to hallen
biuoren þan kinge fairest alre þinge
Reowen sæt a cneowe and cleopede to þan kinge
 and þus ærest sæide in Ænglene londe
Lauerd king wæs hæil For þine kime ich æm uæin
Þe king þis ihærde and nuste what heo seide
þe king Vortigerne fræinede his cnihtes sone
what weoren þat speche þe þat maide spilede
Þa andswarede Keredic a cniht swiþe sellic
he wes þe bezste latimer þat ær com her
Lust me nu lauerd king and ich þe wulle cuþen
whæt seiþ Rouwenne fæirest wimmonnen
Hit beoþ tiþende inne Sæxelonde
whærswa æi duȝeþe gladieþ of drenche
þat freond sæiþe to freonde mid fæire loten hende
Leofue freond wæs hail Þe oþer sæiþ Drinc hail
Þe ilke þat halt þene nap he hine drinkeþ up
oþer uuel me þider fareþ and bithecheþ his iueren
þenne þat uul beoþ icumen þenne cusseoþ heo þreoien
Þis beoþ sele laȝen inne Saxelonde 
 and inne Alemaine heo beoþ ihalden aþele
Þis iherde Uortiger of alchen uuele he wes war
 and seide hit an Bruttisc ne cuþe he nan Ænglisc
Maiden Rouwenne drinc bluþeliche þenne
Þat maide dronc up þat win and lette don oþer þerin
 and bitæhten þan kinge and þrien hine custe
 and þurh þa ilke leoden þa laȝen comen to þissen londe
wæshail and drinchæil moni mon þerof is fain
Rouwenne þe hende sat bi þan kinge
þe king heo ȝeorne biheold heo was him an heorte leof
ofte he heo custe ofte he heo clupte
al his mod and his main hælde to þan mæidene
Þe Wurse wes þer ful neh þe in ælche gomene is ful ræh
þe Wurse ne dude næuere god he mæingde þas kinges mod
he murnede ful swiþe to habben þat mæidene to wiue
Þat wes swiþe ladlic þing þat þe Cristine king
luuede þat haþene maide leoden to hærme
þat maiden wes þan kinge leof æfne alse his aȝene lif
he bad Hengest his dring ȝiuen him þat maidechild
Hengest funde an his ræd to don þat þe king him bed
he ȝef him Rouwenne wimmon swiþe hende
Þan kinge hit was icweme he imakede heo to quene
al after þan laȝen þe stoden an hæþene dæȝen
nes þer nan Cristindom þer þe king þat maide nom
ne preost ne na biscop ne nauere ihandled Godes boc
ah an heþene wune he heo wedde and brohte heo to his bedde
Maiden he heo hæfde and mærȝeue hire bitahte
Þa he hine an hire hafde iscend he hire ȝef Londen and Kent
Þe king hafde þreo sunen þe weoren swiþe hende gumen
þe ældeste hehte Vortimer Passcent and Katiger
Garengan wes an eorl þe Kent ohte longe
 and his fader biuoren him and seoþþen he þurh his cun
þa he bezst wende to halden his lond
þa hafde Hengest hit an his hond
sellic þuhte þan cnihte whæt þe king þohte
Þe king luuede þa hæþene and henede þa Cristine
þe hæþene hæfden al þis lond to walden under heore hond
 and þes kinges þreo sunen ofte þoleden sorȝen and kare
Heore moder wes þa dæd þeruore heo hafden þe lasse ræd 
here moder wes swiþe god wif and ladde swiþe Cristin lif
 and heore steopmoder hæþene Hengestes dohter
Nes hit noht longe buten ane stunde
þat þe king makede ueorme swiþe store
þe hæþene he laþede þarto he wende swiþe wel to don
þider comen þæines cnihtes and sweines
and alle þe cuþe a boken þa feorme forsoken
for þa hæþene weoren hæhst an hireden
 and þæt Cristine hired for hæne wes ihalden
þa hæþene weoren bliþe for þe king heom luueden swiþe
Hengest hine biþohte what he don mahte
he com to þan kinge mid are hailinge
 and dronc to þan kinge
Þa spæc þus Hængest cnihtene alre hændest
þat of hæþene laȝen leouede a þan dæȝen
Hærcne me lauerd king þu ært me leof þurh alle þing
þu hæuest mine dohter þæ me is swiþe deore
 and ich æm þe an folke swa ich þi fader weore
Hærcne mine lare heo sculleþ þe wurþen leofue
for ich wulle hæhliche to helpen þe ræden
Þin hired þe hateþ for me and ich æm iuæid for þe
 and þe hatieþ kinges eorles and þringes
heo uareþ in þine londe mid hære swiþe stronge
Ȝif þu wult þe awraken mid wurþscipe muchen
 and don þine vniwinen wa send after mine sune Octa
 and æfter enne oþer Ebissa his wedbroþer
þis beoþ þa hæhste men þe æuere hired lædden
 and i þan norþ ende ȝif heom of þine londe
Heo beoþ of muchele mæhte and stronge i fæhte
heo wulleþ biwiten þi lond wel mid þan bezsten
Þenne mihte þu mid winne þi lif al uorwerien
mid haueken and mid hunden hiredplæie luuien
ne þræt þu nauere habben kare of uncuþe leoden
Þa answarede Vortiger of ælchen uuele he wes war
Send þine sonde into Sexlonde
after þine sune Octa and after þine freonden ma
Do him wel to iwiten þat he sende his writen
æfter al þan cnihten þe gode beoþ to fihten
ȝeond alle Sæxþeoden þat heo cumen to mire neoden
 and þeh he bringen ten þusend gumen alle heo beoþ me wel icumen
Þis ihærde Hengest cnihten alre henddest 
þa wes he swa bliþe swa he nes næuere an his liue
Hengest sende his sonde into Saxlonde
hehte cumen Octa and his wedbroþer Ebissa
 and al of heore cunne þat heo mihten iwinnen
 and alle þa cnihtes þæ heo biȝiten mihten
Octa sende sonde ȝeond þreom kinelonde
 and bad ælchene ohte gume hiȝenliche him to cume
þe wolden biȝiten lond oþer seoluer oþer gold
Heo comen to hirede alse haȝel þe ualleþ
þat was to iwitene mid þreo hundred scipene
Forþ wenden mid Octa þritti þusend and æc ma
ohte men and kene and Ebissa his iuere
æfter com liþen mid unimete leoden
 and he ladde to iwiten oþer half hundred scipen
þeræfter comen liþe fiue and fife
bi sixe bi seoue bi tene and bi ælleuene
 and þus heo comen liþen toward þissen londe
hæþene hæregumen to hirede þis kinges
þat þis lond wes swa vul of uncuþe leoden
þat nes nan swa wis mon no swa ȝerwitele
þat mihte todæle þa Cristine and þa hæþene
for þa hæþene weoren swa riue and auere heo comen biliue
Þa iseȝen Bruttes þat balu wes an londe
þeruore heo weoren særi and an heorte druri
 and ferden to þan kinge þe hæhste of þissen londe
 and þus him to sæiden mid sorhfule steuene
Lust us nu lauerd king of ure leodrunen
Þu ært þurh us bald king inne þissen Brutene
 and þu hafuest þe biwunnen hærm and muchele sunnen
ibroht heþene folc ȝet hit þe ihærmeþ
 and þu letest Godes laȝen uor uncuþe leoden
 and nult ne ihæren ure Drihten for þissen hæþene cnihten
 and we þe wulleþ bidden for alle Godes sibben
þat þu heom bilæuen and of þine londe driuen
Ȝif þu ælles ne maht we wulleþ makien muchel fæht
 and driuen heom of londe oþer heom adun fallen
oþer we usseoluen ofslaȝen wulleþ liggen
 and leten haþene uolc hælden þas riche
bruken hit mid winne ȝif heo hit maȝen iwinnen 
 and ȝif heo alle beoþ hæþene and þu ane Cristine
nulleþ heo nauere longe habben þe to kinge
buten þu a þine daȝen afo hæþene laȝen
 and bilæue þe hæhȝe Godd and luuie heore Mahimet
Þenne scalt þu forwurþen a þissere woruldriche
 and þi wracche saule siȝen to helle
þenne hauest þu aboht þe luue of þire brude
Þa answærede Vortiger of ælc an uuele he wes wær
Nulle ich heom bilæuen bi mine quike liue
for Hengest is hider icumen he is mi fader and ich his sune
 and ich habbe to leofmonne his dohter Rouwenne
 and ich heo habbe biwedded and ihaued a mine bedde
 and seoþþen ich sende after Octa and after his iueren ma
Hu mihte ich for scome scunien heom swa sone
driuen of londe mine wines deore
Þa andswarede Bruttes mid sorȝen ibunden
Nulle we naueremare þine iboden here
ne to þine hirede cumen ne þe uor king halden
ah hatien we wulleþ mid hæhȝere strengþe
alle þine hæþene wines and hærme igreten
bidden us to fultume þat is Crist Godes sune
Forþ iwenden eorles forþ iwenden beornes
forþ iwenden biscopes and þa bocilæred men
forþ iwenden þæines forþ iwenden sweines
alle Brutleoden þat heo comen to Lundene
Þer wes moni hæh Brut at þan hustinge
 and þeos kinges þreo sunes alle heo weoren þider icumen
þer wes Uortimer Pascent and Katiger
 and swiþe monie oþere þat comen mid þan broþere
al þat folc þider com þat luueden þene Cristtendom
Alle þa riche nomen heom to ræde
 and nomen þes kinges ældeste sune þe to þan hustinge wes icumen
 and mid muchele loftsonge heuen hine to kinge
Þa wes Vortimer Cristine king þer
 and Uortiger his fader fulede þan hæþenen
Vortimer þe ȝunge king wes swiþe kene þurh alle þing
he sende Hengest word and Horse his broþer
buten heo hiȝenliche uerden of þis riche
he heom walde ufel don baþe ablenden and anhon 
 and his aȝene fader he foruaren walde
 and alle þa hæþene mid hæȝere strengþe
Þa andswærede Hengest cnihtene alre hendest
Her we wulleþ wunien wintres and sumeres
riden and ærnen mid þan kinge Vortigerne
 and alle þa mid Vortimere uareþ heo sculleþ habben sorȝen and kare
Þat iherde Vortimer he wes wis and swiþe iwar
 and lette beoden uerde ȝeond allen þissen ærde
þat al þat Cristine folc come to hirede
Vortimer þe ȝunge king i Lundene heold his husting
þe king hehte ælne mon þe luuede þene Cristindom
þat heo þa hæþene hatien scolden
 and þa hæfden bringen to Vortimer þan kinge
 and twalf panewes habben to mede for his weldede
Vortimer þe ȝunge verde ut of Lundene
 and Pascent his broþer and Katiger þe oþer
heom wes icumen word þat Hengest læi at Epiford
uppen þan watere þe men nemneþ Darewente
Þer comen tosomne sixti þusend monnen
an are halue wes Uortimer Pascent and Categer
 and al þat leodliche folc þat luueden ure Drihten
an oþere halue weoren drenches mid Vortigerne þan kinge
Hengest and his broþer and moni þusend oþer
Tosomne heo comen and mid mæine onsloȝen
þer uellen to þan grunde twa and þritti hundred
of Hængestes monnen and Hors wes forwonded
Catiger þer com and mid his spere hine þurhnom
 and Hors forþriht þer forwundede Catiger
 and Hengest gon to flonnen mid al his drihtmonnen
 and Vortigerne þe king flæh forþ alse þe wind
heo floȝen forþ into Kent and Vortimer heom after went
uppen þere sæbrimme þer Hengest þolede pine
þer heo gunnen atstonden and fuhten swiþe longe
Fif þusende þer weoren islæȝen and idon of lifdæȝen
of Vortigernes monnen of þan hæþene cunnen
Hengest hine biþohte whæt he don mahte
iseh he þer bihalues ane hæuene swiþe mære
moni scipen gode þer stoden i sæflode
Heo iseȝen an heore riht hond a swiþe fæier æitlond
hit is ihaten Tænate þiderward heo weoren whæte 
þer þa Sæxisce men þæ sæ isohten
 and anan gunnen wenden into þan æitlonde
 and Bruttes heom after mid feole cunne craften
 and heom toheolden in æchere hælue
mid scipen and mid baten heo gunnen smiten and sceoten
Ofte wes Hængest wæ and nauere wurs þene þa
buten he dude oþerne ræd þer he sculden wurþen dæd
He nom ænne sperescæft þe wes long and swiþe stærc
 and dude a þene ænde ænne mantel hende
 and cleopede to þan Brutten and bed heom abiden
he wold spæcken heom wiþ and ȝirnen þeos kinges griþ
 and mid griþe sende Uortigerne to londe
to makien his forward þat he faren moste
wiþuten mare sconde into Sæxlonde
Bruttes wende to londe to Vortimere heore kinge
and Hengest spæc wiþ Vortigerne of rune swiþe derne
Vortigerne wende a þat lond and ber anne ȝerd an his hond
Þa while þa heo of griþe speken Saxes i scipe leopen
 and droȝen up to coppe hæȝe heore seiles
 and wenden mid wedere i þere sæ wilde
 and letten i þissen londe wiues and heore children
 and Vortigerne king þe heom luuede þurh alle þing
Mid muchele modkære Hengest gon awæi uaren
swa longe heo ferden þat inne Saxlonde heo weoren
Þa weoren inn Bruttene Bruttes swiþe balde
heo droȝen on heom muchel mod and duden al þat heom þuhte god
 and Vortimer þe ȝunge wes duhti mon þurh alle þing
 and Vortigerne his fader ferde ȝeond þas Bruttene
ah nes hit nan swa wac mon þat him ne hokerede on
 and swa he gon wondrien fulle fif wintren
 and his sune Vortimer riche king wuneden her
 and al þis leodisce folc luueden hine swiþe
he wes milde ælche cnafe and tahte þan folke Godes læȝe
þan ȝungen and þan ælden hu heo Cristindom sculden halden
Writen he sende to Rome to þan Pape wel idone
þe wes ihaten Sceint Romæin al Cristindom he makede fain
Biscopes he nom twæin hali men heo weoren bæien
Germain and Leois of Ceore and of Træis
heo uerden ut of Rome swa þat heo hider comen
Þa wes swa bliþe Vortimer swa he nes næuere ær her 
he and alle his cnihtes iwenden uorþrihtes
an here bare uoten toȝeines þan biscopen
 and mid michelere murhþe muþes þer custen
Nu þu miht iheren of þan kinge Vortimere
heu he spac wiþ Seint Germain for heore kume he wes fæin
Lusteþ me lauerddinges ich æm þissere leodene king
ich hatte Vortimer mi broþer hatte Catimer
Vortigerne hehte ure fader him uulieþ unrædes
He hafþ ibroht i þis lond hæþene leoden
ah we heom habbeoþ iflemed al swa ure uulle iuan
 and mid wepnen ifelled of heom ueole þusen
 and isend heom ouer sæstram þat heo nauere sel ne cumen aȝan
 and we scullen an londe luuiæn ure Drihten
Godes folc urofrien and freondliche hit halden
wurþen mils liþe wiþ þa londtilien
churichen we scullen hæhȝen and hæþenescipe hatien
Habbe alc god mon his rihte ȝif Godd hit an
 and ælc þrel and ælc wælh wurþe iuroeid
 and here ich biteche eou an hond al freo ælc chiriclond
 and ich forȝiue ælchere widewe hire lauerdes quide
 and þus we scullen an ure daȝen aniþeri Hengestes laȝen
 and hine and his hæþenescipe þæ he hider brohte
 and minne fader biswak þurh swike his craftes
þurh his dohter Rouwenne mine uader he uorradde
 and mi uader swa uuele agon scunede þene Cristindom
 and þa hæþene laȝen luuede to swiþe
þa we sculleþ sceonien þa while þa we luuien
Þa answarede Seint Germain for swulche worden he wes fain
Ich þonkie mine Drihte þe scop þes daȝes lihte
þet he swulche mildce sent to moncunne
Þas biscopes ferden ȝeond þis lond and setten hit al a Godes hond
 and þene Cristindom heo rihten and þat volc þerto dihten
 and seoþþen þeræfter sone heo iwenden to Rome
 and sæiden þan Papen þe Roumain wes ihaten
hu he hafden her idon iriht þene Cristindom
 and þus hit ane stunde stod a þan ilken
Vo we ȝet a Uortigerne alre kinge si he ærmest
he louede Rouwen of þan hæþenne cunne 
Hengestes dohter heo þuhten him wel softe
Rouwenne heo biþohte whæt heo don mahte
hu heo mahte hire fader wreken and hire freondene deaþ
Ofte heo sende sonde to Uortimere þon kinge
heo him sende maþmes moniare cunne
of seoluer and of golde þe beste of æie londe
heo ȝirnede his ære þat heo moste wonien here
mid Uortigerne his fader and foluen his rædes
Þe king uor his fader bone ȝette hire hir bone
buten þat heo sculde wel don luuien þene Cristindom
al þat þe king ȝirnede al heo hit ȝette
Ah wale þat Uortimer of hire þonke næs wær
Wale þat þe gode king of hire þonke nuste naþing
þat he nuste þene swikedom þe þohte þa luþere wimman
Hit ilomp an are tide heo nom hire to ræde
to don bi his ræde alle hire neode
and to wlche time heo mihte wel don vnderuongen þene Cristindom
Forþ heo gon riden to Uortimer þan kinge
þa heo hine imette uæire heo hine igrette
Hal wrþ þu lauerd king Bruttene deorling
Ich æm þe icomen to Cristindom ich wulle auon
an þan ilke dæie þe þu seolf demest
Þa wæs Uortimer þe king bliþe þurh alle þing
he wende þat hit weore soþ þat þeo scaþe sæide
Bemen þer bleowen blisse wes on hirede
forþ mon brohte þat water biforen þan kinge
heo seten to borde mid muchelure blisse
Þa þe king hafde iæten þa eoden þeinesmen to mete
in halle heo drunken harpen þer dremden
Þa swicfulle Rouuenne eode to are tunne
þer wes idon in þes kinges deoreste win
nom heo an honde ane bolle of ræde golde
 and heo gon scenchen on þas kinges benche
Þa heo isæh hire time heo fulde hir scale of wine
 and atforen al þan dringe heo eode to þan kinge
 and þus hailede him on þe swicfulle wimman
Lauerd king wæs hail Uor þe ich am swiþe uæin
Hercne nu muchel swikedom of þere luþere wimmon 
hu heo gon swiken þer þene king Uortimer
Þe king heo uæire underuæng to his fæiesiþe
Fortimer spæc Bruttisc and Rouuenne Saxisc
þan king þuhte gomen inoh for hire spæche he loh
Hærcne hu heo toc on þis swicfulle wimman
In hire bosme heo bar bineoþen hire titten
ane guldene ampulle of attere ifulled
 and þa luþere Rouuenne dronc þene bolle
þat heo hafde half don after þes kinges dom
Þa while þe þa king loh þa ampulle heo ut droh
þene bolle heo sette to hire chin þat atter heo halde in þat win
 and seoþen heo þa cuppe bitahte þan kinge
Þe king dronc al þat win and þat atter þerin
Þe dæi forþ eode blisse wes on hirede
for Uortimer þe gode king of þan swikedom nuste naþing
for he isah Rouuenne halden þene bolle
 and drinken half þat ilke win þat heo heuede idon þerin
Þa hit com to þare nihte þa todælleden hiredcnihtes
 and þa ufele Rouwenne wende to hire inne
 and alle hire cnihtes mid hire uorþrihtes
Þa heihte heo hire sweines and ec þaie þeines
þat heo an hiȝinge heore hors sculden sadelien
 and heo swiþe stille stelen ut of buruwe
 and wenden al bi nihte to Þwoncchestre uorþrihte
 and þer swiþe vaste biclusen heom in ane castle
 and luȝen Uortigerne þat his sune hine wolde biliggen
 and Vortigerne þe swikele king ilæfde þare læsing
Nu vnderȝat Uortimer his sune þat he hefde atter inomen
ne mihte na lechecraft helpen him næ wiht
He nom feole sonden and sende ȝeond his londe
 and hehte alle his cnihtes to him comen forþrihtes
Þa þat folc was icumen þa wes þe king swiþe untrumed
þa ȝirnde þe king heore griþ and þus he spac hem alle wiþ
Alre cnihten wrþ eow best þe heren æie kinge
þer nis nan oþer red buten hiȝendliche ich beo dæd
hir ich bitæche eow mi lond al mi seoluer and al mi gold
 and alle mine maþmes eowre monscipe is þa mare
 and ȝe forþrihtes senden after cnihtes
 and ȝeuen heom soluer and gold and hældeþ ȝe seolf eowre lond 
 and wrekeþ eow ȝif ȝe cunnen of Sexisce monnen
uor weonne so ich beo uorþfaren Hengest eow wul makien kare
 and nimeþ mine likamæ and leggeþ an chæsten
 and ledeþ me to þare sæstronde þer Saxisce men wulleþ cumen a lond
Anan swa heo me þer witen awæi heo wulleþ wenden
nouþer quic ne dead ne durren heo me abiden
Imong þissen dome dæd iwarþ þe gode king
þer wes wop þer wes rop and reuliche iberen
Heo nomen þes kinges licame and ladden to Lundene
 and bisides Bælȝesȝate fæire hine biburȝeden
 and nawiht hine ne ladden alse þe king heihte
Þus liuede Uortimer and þus he endede þar
Þa iueolen Bruttes a balufulle ræde
heo nomen Uortigerne anan and bitahten heom þesne kenedom
welle reoulich wes þer a þing nu was Vortigerne æft king
Uortigerne nom his sonde and sende to Sexlonde
 and grette wel Hengest cnihten alre væirest
 and bad hine an hiȝinge comen to þisse londe
 and mid him brouhte here an hundred ridæren
For þat wite þu þuru alle þing þat dead is Vortimer þe king
 and siker þu miht hider comen for dæd is Fortimer mi sune
Nis þe non neod to bringen mid þe muchel genge
leste ure Bruttes æft beon abolȝen
þat eow æft seorwen siȝen bitweonen
Hengest somnede uærde of feole cunne ærde
þat he hefde to iwiten seouen hundred scipen
 and ælc scip he dihte mid þreo hundred cniten
i þere Temese at Lundene Hengest com to londe
Þat word com ful sone to Uortigerne þan kinge
þat Hengest was in hauene mid seouen hundred scipene
Ofte was Uortigerne wa neuer wrse þan þæ
 and Bruttes weoren sari and seorhful an heorte
nusten heo an worldriche ræd þat heom weore ilike
Hengest was of ufele war þat he wel cudde þær
he nom sone his sonde and sende to þan kinge
 and grette Uortigerne king mid swiþe uæire worden
 and seide þat he was icumen swa fader sculde to his sune
mid sibbe and mid saihte he wolde on sele wunien
griþ he wolde luuien unriht he wolde scunien 
griþ he wolde habben griþ he wolde holden
 and al þis leodisce folc luuien he wolde
 and Uortigerne þene king luuien þurh alle þing
Ah he hefde ibroht i þis lond ut of Sexleoden
seouen hundred scipene of hæþene folke
þat beoþ þe alre wihteste men þat wunieþ under sunnen
 and ich wulle quaþ Hengest leden heo to þan kinge
to an isette dæie atforen al his duȝeþe
 and þe king scal arisen and of þan cnihten cheosen
twa hundred cnihten to leden to his fihten
þe sculen biwiten þene king durewurþliche þurh alle þing
 and seoþþen scullen þa oþere uaren to heore ærde
mid sibbe and mid sæle aȝen to Sæxlonde
 and ich wulle bilæuen mid monnen alre selest
þat is Uortigerne þe king þe ich luuie þurh alle þing
Þat word com to Brutten hu Hengest bihæhte heom
þa weoren heo uæine uor uæiren his worden
 and setten griþ and setten friþ to whulchen ane uirste
þe king an ane dæie wolde iseon þas duȝeþe
Þat iherde Hengest cnihten alre uæirest
Þa wes he swa bliþe swa he nes neuer ær an liue
for he þohte swike þene king an his riche
Her iwraþ Hengest cnihte uorcuþest
swa biþ æuerælc mon þe biswikeþ þe him wel on
Wha wolde wenen a þissere weorldriche
þat Hengest swiken þohte þene king þat hæfde his dohter
for nis nauer nan mon þat me ne mai mid swikedome ouergan
Heo nomen ænne isetne dæi þat scolden þas duȝeþen
cumen heom tosomne mid sæhte and mid sibbe
an ane uælde þe wæs muri anuast Ambresburi
Þe stude wes Ælenge nu hatte hit Stanhenge
Þer Hengest þe swike æiþer bi worde and bi write
cuþde þan kinge þat he cumen wolde
mid his monuerde to wurþscipe þes kinges
ah he nalde bringen on drihte buten þreo hundred cnihten
þa alre wiseste men þe he mihte uinden
 and þe king brohte al swa ueole baldere þeinen
and þeo weoren þa alre witereste þe wuneden on Bruttene
mid goden heore iweden al buten wepnen
þat heom no towurþen þurh þrist of þan wepnen
Þus heo hit speken and æft heo hit tobreken 
for Hængest þe leodswike þus he his gon learen
þat ælc nome a long sax and læiden bi his sconke
wiþinne his hose þer he hit mihte hæle
Þenne heo comen tosomne Sæxes and Bruttes
þenne queþ Hengest cnihten alre swikelest
Hail seo þu lauerd king ælc þe is þin vnderling
Ȝif æuere æi of þine gume gære haueþ bisiden
send hit mid freondscipe feor from us seoluen
 and beon we on sele and motegen of sahte
nu we maȝen mid sibben ure lif libben
Þus þe baldefulle mon bispac þer þa Bruttes
Þa andswarede Uortiger her he wes to vnwar
Ȝif here is æi cniht swa wod þat wepnen habbe bi siden
he scal leosen þa hond þurh his aȝene brand
buten he hit sone heonene isende
Heore wepnen heo awæi senden þa nefden heo noht an honden
cnihtes eoden upward cnihtes eoden adonward
ælc spac wiþ oþer swulc he weore his broþer
Þa weoren Bruttes imænged wiþ þan Saxes
Þa cleopede Hengest cnihtene swikelæst
Nimeþ eoure sexes sele mine bernes
 and ohtliche eou sturieþ and nænne ne sparieþ
Bruttes þer weoren riche ah ne cuþe heo noht þa speche
whæt þa Saxisce men seiden heom bitweonen
Heo breoden ut þa sæxes alle bihalues
heo smiten an riht half heo smiten an lift half
biuoren and bihinden heo leiden heom to grunde
alle heo sloȝen þat heo neh comen
of þes kinges monnen sone þer feollen
feouwer hundred and fife wa wes þan kinge on liue
Þa Hengest hine igrap mid grimmen his gripen
 and bi þan mantle hine ibræid þat breken þa strenges
 and Sæxes him sette to and wolden þene king fordon
 and Hengest hine gon werien and nalde hit noht iþeuen
ah he heold hine ful faste þe while þat feht ilaste
Þer wes moni riche Brut biræfued þan liue
Summe heo fluȝen swiþe ofer þene feld brade
 and wereden heom mid stanen for wepnen næfden heo nane
Þer wes swiþe hard fiht þer feol moni god cniht
Þer wes of Salesburi an oht bonde icumen 
ænne muchelne mæin clubbe he bar an his rugge
Þa wes þer an aþele eorl Aldulf ihaten
cniht mid þan bezste he æhte Glochæstre
he to þan cheorle leop swulc hit a liun weoren
 and binom him þe clubbe þa he bar an rugge
æuere wulcne swa he smat þer forþrihtes he iwat
biforen and bihinden he laide heom to grunde
Þreo and fifti he þer sloh and seoþþe to ane stede droh
he leop uppen stede and swiþe gon him riden
he ærde to Glochæstre and þe ȝates læc ful feste
 and anan forþrihtes lette ærmi his cnihtes
ȝeond alle þan londe and nomen þat heo funden
heo nomen orf heo nomen corn and al þat heo quic funden
 and brohten to burhȝe vnnimete blisse
þa ȝæten heo tunden uaste and wel heom biwusten
Lete we hit þus stonden and speken of þan kinge
Sexes him leoppe to and wolde þene king fordo
Hengest cleopede uorþrihtes Aswikeþ mine cnihtes
ne sculle ȝe hine noht forfaren for us he haueþ ihaued mucle care
 and he haueþ to quene mine dohter þa is scone
ah alle his burhȝes he scal us bitæchen
ȝif he wule his lif broken oþer ælles him is balu ȝiueþe
Þa wes Uortigerne væste ibunden
giues swiþe grete heo duden an his foten
ne moste he nauere biten mete ne wiþ nenne freond speken
ær he heom hæfden isworen uppen halidom þat wes icoren
þat he al þis kinelond wolde bitæchen heom an heond
burhȝes and castles and al his comelan
 and al swa he idode ase hit idemed was
 and Hengest nom an his hond al þis riche kinelond
 and delde his leoden muchel of þisse londe
he ȝæf æne eorle al Kent ase hit bi Lundene went
he ȝæf his stiwarde Æstsex
 and his burþeine Middelsax bitahte
Þa cnihtes hit atfengen and ane while heo heolden
þa while Uortigerne ȝeond þis lond ferde
 and bitahte Hengest hæȝen his burhȝes
 and Hengest forþrihtes dude þerin his cnihtes
þa while muchel smal folc læi inne Suþsæxe
 and inne Middelsæxe muchel of þan kunne 
 and inne Æstsaxe heore aþeleste ȝuȝeþe
Mete heo ferden al þat heo funden
heo forlæiȝen þa wif and Godes laȝen breken
heo duden i þan londe al þat heo wolden
Þat iseȝen Bruttes þat balu wes on londe
 and hu Sæxisce men isiȝen weoren to heom
Bruttes scupten þan londe nome for Sæxisce monnen scome
 and for þan swikedome þat heo idon hæfden
for þan þe heo mid cnifen biræueden heom at liue
þa cleopeden heo þat lond al Æstsæx and Westsæx
 and þat þridde Middelsæx
Vortigerne þe king bitahte heom al þis lond
þat ne bilæfde him an honde a turf of londe
 and himseolf Vortigerne flæh ouer Sæuærne
feor into Wellisce londe and þer he gon atstonde
 and his hired mid him þe hæne wes iwurþen
 and he hæfde an horde gersume swiþe stronge
he lette his men riden widen and siden
and lette him to bonnen of ælches cunnes monnen
þe æuere wolden his feoh mid freondscipe ȝirnen
Þat iherden Bruttes þat iherden Scottes
to him heo comen þerafter ful sone
an ælchere side þider heo gunnen riden
monies hæȝes monnes sune for golde and for gærsume
Þa hæfde he tosomne sixti þusend monnen
þa sumnede he þa richen þa wel cuþen ræden
Gode men rædeþ me ræd uor me is swiþe muchel neod
whar ich mihte on wilderne wurchen ænne castel
þer ic mihte an inne libbe mid mine monnen
 and halden hine wiþ Hengest mid hæȝere strengþe
a þat ich mihte bæt burhȝen iwinnen
wræken me a mine feonden þa mine wines feolden
 and habbeþ al mi kinelond awræht ut of mire hond
 and þus me iflæmed mine fulle ifan
Þa andswerede a wis mon þe wel cuþe ræden
Lust me nu lauerd king ich þe cuþe god þing
uppen þan munte of Reir ich wullen ræden
þat þu castel wurche mid stronge stan walle
for þer þu miht wunien and libben mid winne 
 and ȝet þu hauest a þire hond muchel seoluer and gold
to halden þine hired þa þe helpen scal
 and swa þu miht on liue libben alræ sælest
Þa andswerede þe king Let hit cuþen an hiȝing
ȝeond muchele mire ferde þæt ich faren wulle
to þan munte of Reir and ræren þer castel
Forþ ferde þe king and þa ferde mid him
Þa heo þider comen dic heo bigunnen sone
Hornes þer bleouwen machunnes heowen
lim heo gunnen bærnen ȝeond þat lond ærnen
 and al Wæst Walsce lond setten a Uortigernes hond
al heo hit nomen þat heo neh comen
Þa þe dic wes idoluen and allunge ideoped
þa bigunnen heo wal a þere dic oueral
 and heo lim and stan leiden tosomne
of machunes þer wes wunder fif and twenti hundred
A dæi heo leiden þene wal a niht he feol oueral
a marwe heo hine arædden a niht he gon toreosen
Fulle seouen nihte swa heom dihte
ælche dæi heo hine aredden and ælche niht he gon reosen
Þa wes sari þe king and sorhful þurh alle þing
swa wes al þa uerde ladliche offæred
for æuere heo lokede whænne Hengest come anuuenan
Þe king wes ful særi and sende after witien
æfter worldwise monne þa wisdom cuþen
 and bad heom leoten weorpen and fondien leodrunen
fondien þat soþe mid heore siȝecraften
whæron hit weore ilong þat þe wal þe wes swa strong
ne moste nihtlonges nauere istonden
Þas weorldewise men þer a twa wenden
summe heo wenden to þan wude summe to weienlæten
heo gunnen loten weorpen mid heore leodrunen
fulle þreo nihten heore craftes heo dihten
Ne mihten heo nauere finden þurh nauere nane þinge
whæron hit weore ilong þat þe wal þat wes swa strong
æuereælche nihte toras and þe king his swinc læs
Buten witie þer wes an he wes ihaten Ioram
he seide þat he hit afunde ah hit þuhte læsinge
he seide ȝif mon funde in auer æi londe 
æuer æi cniht bærn þe næuere fæder no ibæd
 and openede his breoste and nomen of his blode
 and mengde wiþ þan lime and þæne wal læide
þenne mihte he stonde to þere worlde longe
Þat word com to þan kinge of þere læsinge
 and he hit ilefde þah hit læs weore
Sone he nom his sonde and sende ȝeond þan londe
swa feor swa he for dæþes kare dursten æies weies faren
 and in ælche tune hercneden þa runen
whær heo mihten ifinden speken of swulche childe
Þas cnihtes forþ ferden widen ȝeond þan ærde
tweien uerden ænne wæi þe westriht him læi
þe læi forþrihtes in þer nu is Kaermerþin
Bisides þere burh in ane weie brade
hefden ænne muchelne plæȝe alle þa burhcnauen
Þas cnihtes weoren weri and an heorte swiþe særi
 and seten adun bi þan plaȝe and biheolden þas cnauen
Vmben ane stunde heo bigunnen striuinge
alse hit wes auer laȝe imong childrene plæȝe
þe an þe oþerne smat and he þeos duntes abad
Þa wes swiþe grim Dinabuz touward Mærlin
 and þus quaþ Dinabus þe þene dunt hefde
Mærling vnwærste man whu hæuest þu me þus idon
þu hauest idon me muchel scome þerfore þu scalt habben grome
Ich æm anes kinges sune and þu ært of noht icumen
Þv nahtes i nane stude habben freo monnes ibude
for swa wes al þa uore þi moder wes an hore
for nuste heo næuere þene mon þat þe streonde hire on
no þu on moncunne nefdest fader nenne
 and þu in ure londe makest us to sconde
þu ært us imong icumen and nært nænes monnes sune
þu scalt i þissen dæie þeruore dæd þolien
þis iherden þa cnihtes þer heo weoren bihalues
heo arisen up and eoden neor and neodeliche ȝerden
of þissere uncuþe talen þe heo iherden of þan cnauen
Þa wes inne Kairmerþin a reue þe hehte Eli
þa cnihtes biliue comen to þan reue
 and þus him to sæiden sone mid muþe
We buþ herrihtes Uortigernes cnihtes 
 and habbeoþ her ifunde enne cnaue ȝunge
he is ihaten Merlin ne icnawe we nawiþt his cunne
Nim hine an hiȝinge and sende hine to þan kinge
alse þu wult libben and þine limen habben
 and his moder mid him þe hine bar to monnen
ȝif þu þis wult don þe king heom wule underfon
 and ȝif þu hit noht ne ȝemest þerfore þu bist flæme
 and þas burh al forbard þas leoden al fordemed
Þa answarede Eli þe reue of Kæirmerþin
Wel ic wat þat al þis lond stunt a Vortigernes hond
 and we beoþ alle his men his monscipe is þe mare
 and we scullen þis don fain and driȝen his wille
Forþ wende þe reue and burhmen his iuere
 and ifunden Mærlin and his plaȝeiueren mid him
Mærlin heo nomen and his iuæren loȝen
Þa þa Mærling wes ilad þa wes Dinabus ful glad
e wende þat he ilad weore limen for to leosen
ah al anoþer set þe dom ær hit weoren al idon
Nu wes Mærlinges moder wunder mere iwurþen
in ane haȝe munstre munchene ihaded
Þider iwende Eli þe reue of Kairmerþin
 and nom him þa lafdie þer heo læi on munstre
 and uorþ him gon ærne to þan kinge Uortigerne
 and muchel folc mid him and ladden þa nunne and Merlin
Sone wes þat word cuþ to Vortigernes kinges muþ
þat icumen wes Eli and brohte þa lauedi
 and Marling heore sune wes mid hire þer icumen
Þa wes an liue Vortigerne bliþe
 and þa læuedi aueng mid swiþe uæire læten
 and Mærlin he bitahte goden twælf cnihten
þa weoren þan kinge holde and hine witen scolden
Þa sæiden þe king Vortiger wiþ þa nunne he spilede þer
Gode læuedi sæi me sæl þe scal iwurþe
whar weoren þu iboren Wha streonede þe to bearne
Þæ andswarede þa nunne and hire fader nemnede
Þriddendale þis lond stod a mines fader hond
of þan londe he wes king cuþ hit wes wide
he wes ihaten Conaan cnihtene lauerd
Þa answarede þe king swulc heo his cun weore 
Lauedi sæie þu hit me sæl þe scal iwurþen
her is Mærlin þi sune wha streonede hine
Who wes him a folke for fader iholden
Þa heng heo hire hæfued and heolde touward bræsten
bi þan kinge heo sæt ful softe and ane lutle while þohte
vmbe while heo spac and spilede wiþ þan kinge
King ich þe wulle tellen for seolcuþe spellen
Mi fader Conaan þe king luuede me þurh alle þing
þa iwarþ ich on vestme wunder ane fæir
Þa ich wes an uore fiftene ȝere
þa wunede ich on bure on wunsele mine
maidene mid me wunder ane uæire
þenne ich wæs on bedde iswaued mid soft mine slepen
þen com biuoren þa fæireste þing þat wes iboren
swulc hit weore a muchel cniht al of golde idiht
Þis ich isæh on sweuene alche niht on slepe
Þis þing glad me biuoren and glitenede on golde
ofte hit me custe ofte hit me clupte
ofte hit me tobæh and eode me swiþe neh
Þa ich an ænde me bisæh selcuþ me þuhte þas
mi mæte me wes læþ mine limes uncuþe
selcuþ me þuhte what hit beon mihte
Þa anȝæt ich on ænde þat ich was mid childe
þa mi time com þisne cnaue ich hæfuede
Nat ic on folde what his fader weoren
ne wha hine biȝate inne weorlderiche
no whaþer hit weore unwiht þe on Godes halue idiht
La swa ich ibedde are nat ich namare
to suggen þe of mine sune hu he to worulde is icume
Þe nunne beh hire hæfde adun and hire huȝe dihte
þe king hine biþohte whæt he don mihte
 and droh him to ræde redȝiuen gode
 and heo him radden ræd mid þan bezste
þat he ofsende Magan þat wes a selcuþ mon
He wes a wis clærc and cuþe of feole cræften
he cuþe wel ræden he cuþe feor læden
he cuþe of þan crafte þe wuneþ i þan lufte
he cuþe tellen of ælche leodspelle
Magan com to hirede þar þe king wunede 
 and þene king grætte mid godfulle worde
Hail seo þu and sund Vortigerne þe king
Ich æm icumen to þe cuþ me þine iwille
Þa andswærede þe king and talde al þan clærke
hu þa nunne hafde isæid and axede hine þer of ræd
ord fram þan ende al he him talde
Þa sæide Magan Ich con ful wel heron
Þer wunieþ in þan lufte feole cunne wihte
þa þer scullen bilæfuen þat Domesdæi cume liþen
Summe heo beoþ aþele and summe heo uuel wurcheþ
Þeron is swiþe muchel cun þa cumeþ imong monnen
heo beoþ ihaten ful iwis incubii demones
Ne doþ heo noht muchel scaþe bute hokerieþ þan folke
monine mon on sweuene ofte heo swencheþ
 and monienne hende wimmon þurh heore cræfte kenneþ anan
 and monies godes monnes child heo bicharreþ þurh wigeling
 and þus wes Marlin biȝeten and iboren of his moder
 and þus hit is al igan quaþ þe clærc Magan
þa sæide Marling to seolue þan kinge
King þine men me habbeoþ inumen and ich æm to þe icumen
 and ich iwiten wulle what beon þi wille
 and for wulche þinge ich æm ibroht to kinge
Þa spilede þe king mid cwikere speche
Mærlin þu ært hider icumen þu nært nanes monnes sune
Swiþe þe longeþ after laþe spelle
Iwhiten þu wult þa uore nu þu hit scalt ihere
Ich habbe bigunnen a weorc mid grundliche strengþe
þe haueþ mine gærsume wel swiþe binume
fif þusend men wurcheþ þeron
Ich habbe lim and stan on leode nis betere nan
na in nare leode weorcmen al swa gode
Al þat heo leggeoþ a dæi to soþe ich hit sugge mæi
ær dæi amarwen al hit biþ dune
ælc stan from oþer iualled to þan grunde
Nu suggeþ mine wise and mine witie men
þat ȝif ich mine þi blod ut of þire breoste
 and minne wal wurche and do to mine lime
þenne mai he stonde to þere worlde longe 
Nu þu hit wost al hu þe iwurþe scal
Þis ihærde Mærlin and bælh on his mode
 and þas word sæide wraþ þeh he weore
Nulle hit nauere God seolf þe gumenene is lauerd
þat þi castel stonde for mine heorte blode
ne nauere þi stan wal stille ne ligge
For alle þine witien beo swiþe swikele
i sæiþ læssinge biforen þæ seolue
þat þu scalt afinde a þisses dæies ferste
for þis sæde Ioram þe is mi fulle ifa
þa tiþende me þuncheþ game ich wes iscæpen him to bone
Let cumen biuoren Ioram þine witie
 and alle his iuere forþrihtes here
þa þeos lesinge talden þan kinge
 and ȝif ich þe sugge soþe mine worde
of þine walle and whi he adun falleþ
and mid soþe hit bitelle þat heore talen sinde lese
ȝef me heore hæfden ȝif ich þi wærc hæle
Þa andswarede þe king mid quickere steuene
Swa me helpe min hond þis forwærde ich þe halde
To þan kinge was ibroht Ioram þe witie
 and seofue of his iueren alle heo weoren uæie
Marline gromede and he grimliche spæc
Sæie me Ioram leodswike laþ me on heorten
whi falleþ þes wal uolden to grunde
Sæie me whæ hit vælleþ þat þe wal reoseþ
What mai man uinden at þere dicgrunde
Ioram wes stille ne cuþe he noht tellen
Þa seide Merlin þas word King hald me forward
Let deluen þas dich seouen uoten deopere
Heo scullen uinden ænne stan wunder ane ueire
he is ueir and brad volke to bihalden
Þa dich wes idoluen seoue vet depre
þa uunden heo anan þerrihtes þene stan 
Þa sæide Mærlin þas word King hald me forward
Sæie me Ioram monne me laþest
 and sæie þisse kinge wulches cunnes þinges
vnder þissen stane staþel habbeoþ inumen
Ioram wes stille ne cuþe he noht telle
Þa sæide Mærlin wunder A water her is under
Doh awai þisne stan þat water ȝe findeþ anan
Heo duden awæi þene stan atforen þan kinge anon
þat water heo funden þa sæide Merlin
Æxe me Ioram þe is mi fulle ifa
umben ane stunde suggen þe of þan grunde
what wuneþ i þan watere wintres and summeres
Þe king axede Ioram ah ne cuþe he nowiht þeron
Þa ȝet sæide Mærlin þas word King hald me foreward
Let alæten þis wæter and wei weorpen
Þer wunieþ i þan grunde tweien draken stronge
Þe an is a norþ half þe oþer a suþ half
þe oþer is milcwhit ælche deore unnilich
þe oþer ræd alse blod wurmen alre baldest
Ælche middernihte heo biginneþ to fihten
and þurh hire fihte feollen þine wurckes
þa eorþe gon torusien and þi wal toreosen
þurh swulche wundre þi wal is afallen
þa iwraþ i þissen flode and noht for mine blode
Þis wæter wes al ilæde þes kinges men weoren glæde
muchel wes þa blisse biuoren þan leodkinge
 and sone þeræfter sari heo weoren
ær þe dæi come to ende heo iherden tiþinde
Þa þa water wes al ilædden and þe put wes ilær
þa comen ut þas tweien draken and muchel dunen makeden
 and fuhten grimliche dun i þere dich
Ne isæh nauere na cniht nan ladluker fiht
fluȝen of heore muþe fures leomen
Þis isah þe leodking grimme heore lates
Þa wes he awundred on þissere wurlderiche
what weore þis tacninge þa he isæh þer on grunde
 and hu Mærlin hit wuste þat nan oþer mon nuste
Ærest wes þe white buuen and seoþþen he wes bineoþen
 and þe drake ræde forwundede hine to dæþe
and æiþer wende to his hole ne isæh heom seoþþe na mon iboren
Þus ferden þeos þing þat isah Vortigerne þe king
and alle þe weoren mid him luueden swiþe Mærlin
 and þe king hatede Ioram and his hæfued him binam
 and his seouene iueren þe mid him weoren þære
To telde eode þe king and mid him lædde Mærlin 
 and seide him mid mucle luue Mærling þu ært wilcume
 and ich þe ȝiuen wulle al þat þu ȝirnest
of mine londe of seoluere and of golde
He wende þurh Mærlin þat lond al iwinnen
ah al oþer hit wende ær comen þes daies ende
Þus fræinede þe king his leofe freond Merlin
Sæie me nu Merlin monnen me leofuest
what bitacnieþ þa draken þe þene dune makeden
þe stan and þat water and þat wunderliche fæht
Sæie me ȝif þi wil is whæt bitacneþ al þis
 and seoþþen þu most me ræden hu ich scal me læden
 and hu ich mai biwinne kinedom minne
of Hengest mines wiues fader þe swiþe me hæfþ iharmed
Þa andswarede Merlin þane kinge þe spac wiþ him
King þu ært unwis and vnwiter a ræde
Þu fræinest of þan draken þe þene dune makeden
 and whæt tacneþ heore fiht and heore feondliche gripen
Heo tacneþ kinges þa sunde to cumene
 and heore fiht and heore uare and heore uæi uolc
Ah ȝif þu weore swa wis mon and swa witter a þoncke
þat þv fræinedest me of feole þine sorȝen
of þire mucle kare þa þe is to cumene
ich þe wolde suggen of sorȝe þine
Þa quaþ Vortiger þe king Leofue freond Merling
sæie me of þan þinge þe me to cumen sonden
Bluþeliche quad Mærlin baldere stefne
ich þe wulle suggen ah æuere hit wule þe reouwen
King king bisiȝ þe Sorȝen þe biþ ȝeueþe
of Costantines cunne his bern þu aqualdest
Þu lettest slæn Costanz þe wes king a þis lond
þu lettest þine Peohtes hine ladliche biswiken
þeruore þu ibidest alre baluwene mæst
Seoþþen þu tuȝen uuenon þe uncuþe leoden
Saxes to londe þeruore þu wurþest to sconde
Nu beoþ of Brutaine beornes ariued
hit his Aurilien and Vther nu þu ært þærof war
Heo cumeþ tomærȝen fuliwis i þis lond at Tottenæs
ich do þe wel to witene mid seouen hundred scipene
 and nu heo inne sæ seilieþ biliue 
Þu hauest heom muchel uuel idon and nu þu most þat laþ onfon
þu hauest a ba halue bone þe þe þencheþ
þine ifan þe biuoren and þine ifeond bæften
Ah flih flih þinne wæi and burh þine life
 and fleo þider þe þu fleo heo þe wulleþ after teon
Ambrosie Aurilien he hæueþ ærest þisne kinedom
ah he þurh atterne drench dæþ scal iþolien
 and seoþþen scal Vther Pendragon habben þesne kinedom
ah þi cun hine scal mid attere aquellen
ah ær he dæd þolie he scæl dune makien
Vther scal habben ænne sune of Cornwaille he scal cumen
þat beoþ a wilde bar iburstled mid stele
Þe bar scal forbærnen hæhȝe þa burhȝes
he scal alle þa swiken swenien mid eiȝe
he scal al þi riche cun mid witen aquellen
he biþ swiþe oht mon and aþele an þonke
heonenæ into Rome rixleþ þeos ilke
scal he alle his feond fallen to grunde
Soþ ich habbe þe isæid ah nis þe na þe softre
ah flih mid þine verde þine iuon þe cumeþ to herede
Þa aswac worden Merlin þe wise
 and þe king lette blawen þreottene bemen
 and forþ mid his ferde feondliche swiþe
Nes þer uorþrihtes bute uirst of ane nihte
þat comen þa broþere beien tosome
to sæstronde ful iwis at Dertenemuþe i Totenas
Þis iherden Bruttes and weoren bliþe ful iwis
Heo droȝen ut of þan wuden and of þan wulderne
bi sixti and bi sixti and bi seouen hundred
bi þritti and bi þritti and bi feole þusend
Þa heo comen tosomne ful sel hit heo þuhte
Þa broþeren to þissen ærde brohten vnimete verde
 and her comen heom biuoren balde þas Bruttes
vnimete uolc al hit wræh þa wolde
þæ ær weoren ȝeond wudes wunderliche todreued
þurh þene muchelne æie and þurh þe muclen ærmþe
 and þurh þene mucle hærm þa Hengest heom wrohte
 and hafde alle heore hæfdmen mid cniuen amurþerd 
mid sæxen tosnæþde snelle þe þeines
Bruttes heolden husting mid heȝe wisdome
heo nomen Aurilien þene ældre broþer anan
inne hæȝe hustinge and heouen hine to kinge
Þa weoren Bruttes mid blisse auulled
bliþe an mode þæ ær weoren murne
Comen þas tiþende to Vortigerne þan kinge
þat Aurilien wes icoren and to kinge iheouen
Þa wes Vortiger wa and æft him wes wurse
Vortiger uerde ver to ane castle
Genoire hæhte hæh an ane munte
Cloard hæhte þe munt and Hærgin hahte þat lond
onvæst Wæie þe is a water hende
Vortigernes men nomen al þat heo neh comen
heo nomen wepnen and mete a moni are wise
to þan castle heo brohten swa muchel swa heo rohten
þat heo inoh hafden þeh hit lutel hulpe
Aurilien and Vther weoren of Vortigerne war
whær he wes uppen Cloward biclused in castlen
Heo letten blawen bemen bonnien heore uerde
volc unimete of moni ane londe
ferden to Genoire þær læi Vortigerne
King wes wiþuten king wes wiþinnen
cnihtes þer fuhten mid feondliche ræsen
æuerælc god mon gurede hine seolfuen
Þa heo iseȝen þat heo siȝen næfden
þa to wude wenden wunder muche uerde
Heo uelden þæne wude adun and droȝen to þan castle
 and fulden al þæ dic þe wes wunder ane deop
Fur heo in sende on æuerælche ende
 and cleopeden to Vortiger Nu þu scalt þe warmen þer
for þu sloȝe Costanz þe wes king of þis lond
 and seoþþe Costantin his sune Nu is Aurilie icumen
 and Vther his broþer þa þe balu sendeþ
Þe wind wæht þat fur þat hit wunderliche born
þe castel gon to bernen bures þer swælden
feollen þa hellen floȝen to grunde
Ne mihten þer na cniht aȝeines þe fure makien fiht
þat fur eode oueral and barnde hus and barnde wal 
 and þe king Vortigerne þerinne he gon to berne
al hit forswælde þat þerinne wunede
Þus ændede þer mid muchele ærme Vortiger
Þa hafde al þat lond Aurilie an his hond
Þer wes þe aþele eorl Aldolf ihaten
he wes of Gloucestre cnihten alre glæuest
þær Aurilie i þan ærde makede hine stiwærd
Þa hæfde Aurilien and Vther his broþer
heore ifan auelde and weoren þerfore þe bliþere
Þis iherden Hengest cnihten alre strengest
þa wes he auæred feondliche swiþe
He fusde his ferde and flæh touward Scotten
 and Aurilie þe king æfter him uerde an hiȝinge
 and Hengest þuhte þat he walde mid al his monuerde
ȝif me onsohte him fleon into Scotte
þat he mihte mid wiȝele þanene atwinden
ȝif he ne mihte i þan londe uor Aurilie atstonde
Aurilie ferde uorþ and droh his folc riht norþ
mid alle his imihte fulle seouen nihte
Bruttes weoren balde and rehten ouer walde
þa hafde Aurilien vnimete uerde
he funde west lond leoden ofslæȝene
chiriches furbarnde Bruttes forswæled
Þa sæide Aurilie þe king Bruttene deorling
Ȝif ich mot ibiden þat ich aȝæn ride
 and hit wulle Drihte þe scop þes daȝes lihte
þat ich mote mid isunde biȝite mine ikunde
chirchen ich wulle arære and God ich wulle hæren
ich wulle alche cnihte ȝeuen his irihte
 and auerælche beorne þan ælden and þan ȝungen
ich wulle milden wurþen
ȝif Godd me wule ivnnæ min æþel to biwinnen
To Hengeste comen tidende of Aurilie þan kinge
Þa spac Hengest cnihten alre swikelest
Hærcneþ nu mi men monscipe eou is ȝiueþe
her cumeþ Aurilie and Vther his broþer eke
heo bringeþ swiþe muchel folc ah alle heo beoþ fæie
For vnwis is þe king swa beoþ his cnihtes
 and a cnaue is his broþer þe an alse þe oþer 
þerfore maȝen Bruttes beon muchele þe vnbaldur
þenne þat hæfd is unwræst þe hælp is þæ wurse
 and wel ȝe hit maȝen imunen þat ich wulle mæinen
betere beoþ ure fifti þænne heore fif hundred
þat heo feole siþen ifonded habbeoþ
seoþþen heo an londe fondeden leoden
For cuþ hit is wide of ure wiþerdeden
þat we beoþ kempen icud mid þan bezsten
We scullen aȝen heom stonden and driuen heom of londen
and walden þas riche after ure iwille
Þus bælde Hængest cnihten alre hændest
balde his ferde þer heo wes an felde
ah oþer weies hit was idiht ær come seouen niht
Forþ comen þa tiþinde to Aurilie þan kinge
whær Hengest wunede buuen are munede
Aurilien hafde to iueren þritti þusend rideren
baldere Brutten þe heore beot makeden
 and æc he hafde Walisce wunder ane monie
Þa lette he his cnihtes dæies and nihtes
æuere beon iwepned alse heo to wiȝe scolden
for auere he care hafde of heþene uolke
Þa iherde Hengest þat Aurilien wes onuast
nom he his ferde and fusde him toȝaines
Þa wes Aurilie wær þat Hengest wolde cumen þær
he uærde in ane velde wel iwepned under scelde
nom he forþrihtes ten þusend cnihtes
þa weoren bezst iboren and of his ferde coren
 and setten heom a þan felde auoten under scelde
Ten þusend Walisce he to wude sende
ten þusend Scottes he sende bihalues
þe hæþene to imete bi stiȝen and bi straten
himseolf he nom his eorles and his aþele kempes
 and his holdeste men þa he hæfde an londe
 and makede his sceldtrume swulc hit weoren an hær wude
Fif þusend þer riden þa sculden al þis folc biwiten
Þa cleopede Aldolf eorl of Gloucestre
Ȝif hit me on Drihte þe alle domes waldeþ
þat ich mote ibide þat Hængest cume riden
þa is a þissen londe swa longe atstonde 
 and biswac mine leofe freondes mid longe his sæxes
bisiden Amberesburi mid ærmliche witen
Ah ȝif ich mihte of þan eorlen þat aþel me biwinnen
þenne mihte ich suggen soþ quides mine
þat me hafde Godd seolf godes iunnen
ȝif ich mine ifan fallen to grunde anan
 and wræken mi deore cun þat heo habbeoþ ilæid adun
Vnneæþe wes þis spel isæid to þan ende
þa iseȝen heo Hængest halden ouer dune
Mid vnimete ferden feondliche heo fusden
tosomne heo comen and feondliche heo sloȝen
þer þa ræȝe men togæderen heom ræsden
helmes gunnen gullen cnihtes þer feollen
stel eode wiþ þan ban balu þer wes riue
urnen inne strete stremes of blode
faȝeden þa feldes and þat gras falewede
Þa iseh Hængest þat his help trukede
þa hald he fram fæhte and bihalues flæh
 and his folc after fusde biliue
Þa Cristine liþen after and heom on læiden
 and cleopeden Crist Godes sone beon heom a fultume
 and þe heþene leoden æc lude cleopeden
Ure godd Teruagant whi trukest þu us an hond
Þa Hengest isæh þa hæþene ibuȝene
 and þa Cristine men cumen heom anufene
þa fleh Henges þurh and þurh þat he com to Kuniggesburh
i þare burh he wende burh to brukene
 and þe king Aurilien after wende anan
 and clepede to his leoden ludere stæuene
Ærneþ æuere vorþ and vorþ Hengest is ifaren norþ
 and heo him after buȝen þat heo to burhȝe comen
Þa isæh Hengest and his sune al þa uerde heom after cumen
þa sæide Hengest cnihten alre wraþest
Nulle ich na mare fleon ah nu ich wulle fihten
 and mi sune Octa and his wedbroþer Ebissa
 and al mi monuerde sturieþ eouwer wepnen
 and fare we heom toȝænes and makien feondslæhtes
 and ȝif we hom ne falleþ þænne beon we fæie
ilæid on felde and freonde bidælde
Hengest bah a þene wald and bilæfde al his teld 
 and makede his sceldtrume al of his hæþene gumen
Þa com Aurilie þe king and moni þusend mid him
and bigunnen þer oþer fæht þe wes feondliche stærc
þer wes moni græt dunt idæld i þan compe
þer weoren þa Cristine wel neh ouercumene
Þa comen þer uaren fif þusend rideren
þa Aurilie hafde an horse to fihten
heo smiten a þan hæþene þat heo adun helden
þer wes feht swiþe stor eornest ful sturne
I þan fæhte com þe eorl Aldolf of Gloucetre
 and ifunde Hengest cnihten forcuþþest
whar he feondliche faht and þa Cristine feolde
Aldolf his gode sweord adroh and uppen Hengest sloh
 and Hengest warp þene sceld biuoren and ælles weoren his lif forloren
 and Aldolf smat i þene sceld þat he atwa toscænde
 and Hengest him leop to swulc hit a liun weore
 and smat an Aldolfes helm þat he atwa tofeol
Þa heowen heo mid sweorde þa swipen weoren grimme
fur flæh of stele ofte and wel ilome
Vnder are stunde þa leop Aldolf to grunde
 and isæh him Gorlois þat wæs a kene gume ful iwis
of Cornwale he wes eorl he wes widene cuþ
Þa wes þæ beorn Aldolf muchele þe balder
 and hæf hæhȝe his sweord and lette hit adun swippen
 and smat Hengest a þan hond þat he forlette his brond
an hiȝinge hine igrap mid grimme his læchen
bi þere burne hode þa wes an his hafde
 and mid muchelere strengþe hine adun swipte
and seoþþe he hine up bræid swulc he hine tobreken wolde
 and mid ærmen hine bisprædde and forþ hine lædde
Nu wes Hengest inumen þurh Aldolf þene æhte gume
Þæ cleopede Aldolf þene eorl of Gloucestre
Hengest nis þe noht swa murie swa þe wes bi Ambresburie
þer þu þa sæxes droȝen and Bruttes ofsloȝen
mid muchele swikedome þu mi cun sloȝe
Nu þu scalt læn leosen and losie þine freonden
mid reoliche witen an worlde forwurþen
Hengest eode stille ne isæh he help nenne 
Aldolf hine ladde to his leodkinge
 and grætte þene leodking mid leofliche worden
Hail seo þu Aurilien aþeles cunnes
her ich bringe þe biuoren þe wes þines cunnes bone
Hengest þene heþene þe hærm us hafueþ iuræmmed
Godd hit me iuþe þat ich hine igripen habben
Nu ich hine ȝiue þe uor monne leofuest ært þu me
 and let þine hiredchilderen pleien mid þissen hunde
scotien mid heore flan and his cun scenden anan
Þa andswarede þe king quicliche steuene
Edi seo þu Aldolf eorlene aþelest
þu ært me leof al swa mi lif leoden þu scalt beon alder
Þer me nom Hengest and þer me bond Hengest
þer wes þa Hengest cnihten alre ȝeomerest
Þis feht wes ouercumen and þa hæþene fluȝen
Þa iseh Octa þat his fader wes ful wa
 and Ebissa his wedbroþer buȝen heom togadere
 and fluȝen into Eouuerwic mid ærmþen inoȝe
 and greiþeden walles tohalden þa halles
Summe þa hæþene to þan wude iwenden
þær þat ganninde folc læiden heom to grunde
Þa wes Aurilian þe king iquemed wel þurh alle þing
he wende into Cuningesburh mid his drihtfolke
 and þankede Drihten swulchere mihten
Þreo dæies and þreo niht þe king wunede þarriht
to lechinien þa wunden of leofenen his cnihten
 and baþien on burȝe heore wærie ban
Þa þe þridde dæi com and þat folc hafde imaked non
þa lette þe king blawen and beonnede his eorles
þa heo comen to hustinge to Aurilie þan kinge
Þa heo togadere comen þe king heom axede sone
whæt heo him radde þat his richemen weoren
a wulchere witen Hengest scolde forwurþen
 and hu he mihte bezst wreoken his leofueste freondes
þe anfest Amberesburi leien biburide
Þa stod up Ældadus and wiþ þene king he spac þus
towardes Gode he was god he wes an hali biscop
Aldolf eorles broþer nefde he nenne oþer 
Lauerd king lust nu me what ic wullen tellen þe
Ich wulle makien þene dom hu he scal beon fordon
for he is on leode monnen us laþest
 and haueþ ure kun ofslæȝen and idon of lifdæȝen
and he is an hæþene hund helle he scal isechen
þer he scal sinke for his swikedome
Lauerd king hærcne me wat ich þe wulle tællen
A king wes in Ierusalem Saul wes ihaten
þe wes in hæþenesse king of muchele mæhte
Agag wes ihaten Ierusalem he hatede
he wes king of þe Amalæh þe Wurse him wes ful nieh
auere he hatede Ierusalem mid hærmen þan mesten
nolde he neouere heom ȝiuen griþ ah auere he heom stod wiþ
he heom barnde he heom sloh he dude heom sorȝen inoh
Hit ilomp in ane time þat þe sunne gon to scine
þa sat Agag þe king inne his hæh sættele
meinde his fæie blod and muneȝede hine to fusen
He cleopede his cnihtes anan uorþrihtes
Swiþe to eouwer steden and forþ we scullen riden
we sculleþ bærnen and slæn al ibuten Ierusalem
Forþ wende þe king and muche ferde mid him
þat lond heo gunne þurhærnen and þa tunes furbernen
Þat iseȝen þa men þe wuneden inne Ierusalem
 and heo heom toȝeines cnihtes and sweines
 and fuhten wiþ þene king and mid fæhte hine ouercomen
 and al his folc sloȝen and Agag heo king nomen
 and swa heo mid him comen to Saul þan kinge
Þa wes Saul þe king bliþe þurh alle þing
þe king axeden ræd at his riche anan
whæþer he mihte him bet don oþer slæn oþer anhon
Þa leop up Samuel a witiȝe of Israel
he wes swiþe hali mon hæh touward Drihten
nuste na mon i þan dæȝen swa heh mon an Godes laȝen
Samuel nom Agag þene king and lædde hine a þan cheping
 and lette hine swiþe sterke to ane stake binde
 and nom mid his riht hond ænne durewurþe brond
 and þus cleopede him on Samuel þe gode mon
Þu hattes Agag þe king nu þu ært an ærming 
nu þu scalt fon þat læn þat þu forferdest Ierusalem
þat þu hauest þas hæȝe burh swa swiþe forworht
 and monienne godne mon islæȝen and idon of lifdæȝen
swa ich ibide are ne scalt þu nauermare
Samuel þat sweord anhof and hærdeliche adun sloh
 and al toswadde þene king in Ierusalemus chepping
 and þa stucchen tarueden wide ȝeond þa straten
þus tok Samuel on and swa þu aȝest Hengest don
Þis iherde Aldolf þe eorl of Glocetere
touward Hengest he leop swulc hit a liun weore
and igrap hine bi þan toppe and hine æfter him halede
 and ladde hine þurh and þurh and þurhut Cuningesburh
 and wiþuten þere burhȝe he hine lette binden
Aldolf his swored adroh and Hengestes hafd ofsloh
 and þe king hine nom forþrihtes for he wes swa oht cniht
 and læide hine in eorþe after heþene laȝen
 and bad for þere sæule þat hire neuere sæl neore
 and nu Aurilie þe king lette beode husting
 and lætte blawen bemen and bonnien his ferde
folc þer wes sellic and ferden riht to Euerwic
 and biclusden þer wiþinnen Octa mid his monnen
þe king lette deluen ænne dich al abuten Eouerwic
þat ne mihte þer na man neoþer ute no in gan
Þæt isæh Octa þerfore him wes wa
 and his hæþene folc þe he hafde an burȝe
heo nomen heom to ræde what heo don mæhten
 and þus spac Octa wiþ his iuere Ebissa
Nou ich habben me biþoht what ich don wulle
Ich and mine cnihtes scullen forþrihtes
in ure bare brechen gan ut of burȝen
ræmen a mine swore ænne raketeȝe
 and cumen to þan kinge his mildce biddinde
Ælles we beoþ alle dæde buten we fulien þissen ræde
Alle heo duden swa swa heom radde Octa
duden of claþes karefulle cnihtes
 and eoden ut of burhȝe blaþe þeines
tweiene and tweiene twenti hundred 
þis biheold Aurilien aþelest kingen
seolcuþ him þuhte of þan nakede cnihten
Tosomne comen þa ferde þat læi ȝeond þan ærde
iseȝen Octa cumen þat wes Hengest sune
He bar an his honde ænne raketeȝe longe
he com to þan kinge and biuoren his hæredringe
he feol uppen uolde þas kinges fæt isohte
 and þas word seide þa Hengestes sune Octa
Imilze mi lauerd king þurh þene milde Godd
for luue of God almihten haue milce of mine cnihten
for alle ure heþenescipe hæne is iwurþen
laȝen and ure leoden for laþe we beoþ Drihten
for us is itruked an hond Appollin and Teruagant
Woden and Mercurius Iubiter and Saturnus
Venus and Didon Frea and Mamilon
 and alle ure laue nu us sunde laþe
ah we wulleþ ileuen in leofen þine Drihten
for al hit trukeþ us an hond þat we to temden
We ȝeorneþ þine are nu and aueremare
ȝif þu me wult griþien and þu me wult friþien
we þe wulleþ to teon and þine holde men beon
luuien þine leoden and þine laȝen halden
Ȝif þu þet nulle do þine iwille
whaþerswa þu wult don þa us slan þa us anhon
 and þe king wes mildheorte and heold hine stille
he biheold a riht hond he biheold a lift hond
wulc of wiisen ærest spæken wolden
Alle heo weoren stille and swiȝeden mid stæuen
nes þer nan swa hæh mon þat durste word sciren
 and æuere læie Octa æt þes kinges foten swa
alle his cnihtes leien him biæften
Þa spac Aldadus þe gode biscop and seide þus
Æuere hit wæs and a hit biþ and ȝet hit us bihoueþ
þene we milze ȝeorneþ þat we milze habben
wurþe he is milze þe wurþeliche heo biddeþ
 and þu seolf læuerd king leoden þu ært ælder
imilze þu Octa and his iueren alswa
ȝif heo wulleþ Cristindom mid gode lefuen vnderfon
for ȝet hit mai ilimpen i summere leoden 
þat heo maȝen Drihten duȝeþliche hærien
Nu stont al þis kinelond a þire aȝere hond
Bitec heom enne stude þer he biþ iqueme
 and nim of heom ȝisles swulche þu wult ȝirnen
 and let heom wel halden in irene benden
finden þan ȝislen mete and claþ finden al þat heom biþ leof
 and þenne miht þu wel halden þis moncun i þine londe
 and let heom tilien þat lond and libben bi heore tilæhþe
Ȝif hit seoþþen ilimppeþ sone þerafter
þat heo trukieþ an hond treouþen to halden
 and wakieþ mid wærke and þe wiþer haldeþ
nu ich þe demen þene dom whæt þu miht seoþþen don
Let riden heom to ræhliche swiþe
 and let heom alle fordon spillen and æc anhon
Þis ich þe deme Drihten hit ihere
Þa andswarede þe king quickere stefne
Al swa ich wulle don swa þu hauest idemed
Þus spac þe kingþa Aris up Octa
þu scalt swiþe wel don vnderuoh Cristindom
Þer wes iuulȝed Octa and his iueren alswa
and alle his cnihtes i þan stude uorþrihtes
Heo nomen heore ȝisles and ȝeuen þan kinge
þreo and fifti children heo bitæhten þan kinge
 and þe king heom sende bisiden Scotlonde
aþes heo sworen swiken þat heo nalden
Þe king bitahte heom an hond sixti hidene lond
þeron heo wuneden wel feole wintren
Þe king wes inne Eouerwic aþele him þuhte
he nom his sonden and sende ȝeond his londe
hæhte his biscopes his bocilærede men
eorles and þeines cumen him toȝeines
to Aurilie þan kinge to muchele hustinge
Hit iwærþ sone þat heo gadere comen
Þe king his folc grætte mid fæire his worden
he wilcumede eorles he wilcumede beornes
 and þa biscopes and þa bocilærede men
Ich eou wulle suggen mid soþe worden
whi ich eou æfter sende and for wulche þingen 
Her ich aȝeuen ælche cnihten is cunden and his rihten
 and æuerælche eorle and æuerælche beorne
þat he mæi biwinnen bruken hit mid wunnen
 and ælche monnen bi his life ich hate griþ luuien
Ich hæten eou wurchen and bulden þa chirchen
bellen leten ringen Godes lof singen
heren mid ure mihten leofe ure Drihten
ælche mon bi his mæhte halden sibbe and sæhten
læten tilien þat lond nu hit is al a mire hond
Þa þis dom wes isæid alle heo leofden þisne ræd
Þe king heom ȝef leoue þenne to liþe
ælc uærde heomward swa heom bezst þuhte
Seouen niht fulle þe king læi þer stille
 and seoþþen he gon liþe into Lundenne
to gladien þat burhfolc þat ofte weoren bisie
He letten stronge walles he lette bulden halles
 and rihte al þa workes þe ær weore tobrokene
 and aȝef heom alle þa laȝen þe stoden bi heore ælderne dæȝen
he makede þer reuen þan uolke to reden
 and þenenen he gon wenden riht to Winchæstre
þer he lette wurcchen halles and chirchen
þer him þuhte swiþe muri seoþþen he uerde to Ambresburi
to þan leerstowe of leofuen his freonden
þa Hengest mid cniuen þer aquald hæfuede
He lette axien anan men þat cuþen hæuwen stan
 and æc gode wurhten þe mid æxe cuþe wurchen
he þohte wurche þer a werc wunder ane ueire
þat a sculde ilasten þa while men liueden
Þa wes inne Kaerlium a biscop þe hahte Tremoriun
he wes swiþe wis mon inne weorldrichen
mid þan kinge he wes ouenan þæ walde
 and þus Tremorien Godes dring spæc þer wiþ þene king
Lust nu me Aurilien what ich þe wulle cuþen
 and ich þe wullen suggen sælest alre ræden
ȝif þu hine wult luuien æft he þe likeþ
We habbeoþ ænne witeȝe Mærlin is ihaten
Ȝif æi mon hine mihte ifinden uppe þissere wælden
 and to þe ibringen þurh æies cunnes þinge
 and þu his iwille driȝen woldest 
he þe wolde runen selest ræden
hu þu mihtest þis weorc makien strong and sterk
þet a mihte ilæsten þa while men leoueden
Þa andswarede þe king þas wordes him weoren iqueme
Leoue freond Tremoriun al þis ich wulle don
Þe king sende his sonde ȝeond al his kinelonde
and bad æuerælcne mon axien after Mærlin
 and ȝif me hine mihten ifinden bringen hine to þan kinge
he him wolde ȝifuen lond boþe seoluer and gold
 and a weorlrichen driȝen his iwille
Þa sonden gunnen riden widen and siden
summe heo uerden riht norþ and summe heo uerden suþ forþ
summe heo uerden riht æst and summe heo uerden riht west
summe heo uerden anan þat heo comen to Alæban
þat is a wælle inne Wælsce londe
Þe walle he lufode and ofte hine þerinne baþede
þa cnihtes hine funde þer he sat bi þan stronden
Sone swa hine imetten fæire heo hine igrætten
 and þus him to forþrihtes sæiden þa tweien cnihtes
Hail seo þu Mærlin monnene wisest
Bi us þe gon græten þat is a godful king
Aurilian ihaten aþelest alre kingen
stont al þis muchele lond in Aurilies kinges hond
faire he þe bisecheþ þat þu him to buȝe
 and he þe wule ȝiue lond boþe seluer and gold
ȝif þu an riche ræde wulle þan kinge
Mærlin andswerede þa þæt cnihten wes ful wa
Ne recche ich noht his londes his seoluer no his goldes
no his claþes no his hors miseolf ich habbe inowe
Þa sat he stille longe ane stunde
þas cnihtes weoren afæred þat he fleon wolde
Þa hit alles up brac hit wes god þat he spæc
Ȝif beoþ tweiene cnihtes icumen herrihtes
ȝurstendæi ær none ich wuste þat ȝe comen
 and ȝif ich swa walde ne mihte ȝe me finden
Ȝe bringeþ me gretinge from Aurilie þan kinge
Ich cneou his cnihtes ær he come to londe 
 and ich icneou þene oþer Vther his broþer
ic icneou beien ær heo iboren weoren
þæh ich nauer nouþer mid eȝen ne iseȝe
Ah walawa walawa þat hit is idiht swa
þat þe leodene king leng ne mot liuien
Ah nu ich wulle fusen and beon eouwer ifere
to þan kinge ich faren wulle and driȝen his iwille
Forþ ferde Mærlin and þa cnihtes wiþ him
swa longe þat heo comen to þan leodkinge
Komen to þan kinge wiltidende
næuer ær an his liue nes þe king swa bliþe
for næuere nanes monnes cume þe him to come
Þe king to his stede and ut him gon ride
 and alle his cnihtes mid him to wulcumen Mærlin
Þe king hine imette and fære hine igratte
he hine iclupte he hine custe
he hine cuþlæhte
Muchel wes þe murhȝe i þan monuerede
al for Marlines cume þe nes nanes monnes sune
Wale þat an worlde næs nan witie
þat auere wuste here whes sune he weore
buten Drihten ane þe wlæt al clane
þe king lædde to bure Mærlin þe wes deore
he hine fræinien gon mid fæire his worden anan
þat he dude him to vnderstonde of þan weorldes ȝeongen
 and of al þan ȝeren þat to cumen weoren
for hit weoren him swiþe iwil þat he þerof wuste
Mærlin andswerede þa and to þan kinge seide swa
O Aurilie þe king þu fræinest me a sellic þing
loke þat þu na mare swulc þing ne iscire
For mi gæst is bæl iwis þa a mire breoste is
and ȝef ich among monnen ȝelp wolde makien
mid gladscipe mid gomene mid godfulle worden
mi gast hine iwarþeþ and wirþ stille
 and binimeþ me min wit and mine wise word fordut
þenne weore ich dumbe of æuerælche dome
Ah bilef swulche þinges quæd Mærlin to þan kingen
for whanswa cumeþ neode to aueræi þeode 
 and mon me mid mildescipe wulle me bisechen
 and ich mid mine iwille mote wunien stille
þenne mæi ich suggen hu hit seoþþen scal iwurþen
Ah ich þe wulle ræden of nexte þire neoden
 and sugen þe herriht what þu hauest an heorten
A ueld is bi Amberesburi þe is brad and swiþe muri
þer wes mid cniuen þi cun idon of liuen
þer wes moni bald Brut biswiken to þan deþe
 and þenchest þene stude mid wurþcipe igraten
mid sælcuþe wærcken wurþien þa dæde
þat þer scal stonden to þere worlde longe
Ah nauest þu neuere nenne mon þe cunne awiht þeron
þe cunne wærc makien þe nauere nulle trukien
Ah ic þe wulle ræden to swulchere neode
for ich what a wærc mid wundere bistonde
for þat weorc stondeþ inne Irlonde
Hit is a swiþe sellic þing
þat woerc is of stane swulc ne beoþ oþer nane
swa wid swa is weorlderiche nis nan weorc his iliche
þa stanes beoþ muchele and mahten heo habbeoþ
þa men þe beoþ unhal heo fareþ to þan stane
 and heo wasceþ þene stan and þermide baþieþ heore ban
umbe lutle stunde heo wurþeþ al isunde
Ah þe stanes beoþ muchele and unimete græte
for nis nauere na mon iboren i nauere nare burhȝe
þe mihte mid strengþe þa stanes þenne bringe
Þa andswarede þe king Mærlin þu sæist sællic þing
þe nauere nan iboren mon ne maie heom bringgen þenne
no mid nare strengþe of þan stude lade
hu mihte ich heom þenne heom bringen þeonne
Þa andswarede Mærlin þan kinge þat spac wiþ him
Ȝuse ȝuse lauerd king hit wes ȝare iqueþen
þat betere is liste þene ufel strenþe
for mid liste me mai ihalden þat strengþe ne mai iwalden
Ah somne þine uerde and far to þan ærde
 and þu mid þe lede gode monne uerde
 and ich wulle mid þe þi monscipe biþ þe mære
Ær þu aȝæn wende þine iwille þu scalt habben 
 and þat weorc þu scalt bringen mid þe to þissen londe
 and swa þu hit scalt leden to þere lichraste
 and wurþien þene stude þer þine wines liggeþ
 and þu seolf scalt þerin þine ban resten
þenne þi lif endeþ þer þu scalt resten
Þus seiden Mærlin and seoþþen he sæt stille
alse þeh he wolde of worlden iwiten
Þe king hine lette bringen into ane fære bure
 and wunien þerinne æfter his iwille
Aurilie þe king lette beoden husting
of alle þan londe þa stod an his honde
he bad him ræde to swulchere neode
and heo him wel rædden riche his beornes
þat he dude þene ræd þat Mærlin him hauede isæd
Ah heo nælden leden þene king ut of þis londe
ah heo curen heom to ældre Vther þene gode
 and fiftene þusend cnihten fæire iwepned
baldere Brutten þa þider sculde buȝen
Þa þas ferde wes al ȝaru þa bigunnen heo to faren
mid alle þan bezste scrippen þæ bi þære sæ stoden
 and ferden swa longe þat heo comen to Irlonde
 and þa hauene nomen þæ cnihtes wel idone
heo eoden uppen sæstrond and biheolden Irlonde
Þa spæc Mærlin and spilede mid worden
Iseo ȝe nu ohte men þene muchelne hul
þe hul swa swiþe hæh þere weolcne he is ful neh
þat is þat seolliche þing hit hatte þere Eotinde Ring
elches weorkes unniliche hit com of Aufrike
Slæþ eower teldes ȝeond al þas feldes
Her we scullen ræsten to þreom dæȝen uirsten
i þan feorþe dæiȝe we scullen heonne fusen
touward þan hulle þer is ure iwille
Ah we scullen us ær baþien and bonnien ure beornes
græiþien ure wepnen for wel heo us bihoueþ
Þus hit bilæfde and þer læie þa ferde
Þeo ahte Irlond a king þat wes swiþe strong
he hæhte Gillomaurus gomenen he wes lauerd
him comen þa tiþende þat Brutes weoren an londe
he lette beoden ferde ȝeond alle Irlondes ærde 
 and he gon þretien swiþe þat al he wolde heom todriue
þa þat word him com to þat Brutes wolden þer don
 and comen to þan anes to fæchen þa stanes
þa þe king Gillomar makede mucchel hoker and scarn
 and seide þat heo weoren sotten iueren
þat ouer sæ brade þider weoren iliþene
to sechen þer stanes ase in heore londe neoren nane
and swor a Seint Brænden Ne scullen heo læden ænne stan
ah for þan stanen heo scullen ibiden alre baluwenen mæst
heore blod ȝeoten ut of heore buken
 and swa me scal heom tachen stanes to sæchen
 and seoþþen ich wulle buȝen into Brutlonde
 and suggen þan king Aurilie þat mine stanes ich wullen werien
 and buten þe king beon stille and don mine iwille
ich wulle in his londe mid fæhte atstonden
maken him weste paþes and wildernes monie
widewen inoȝe heore weres scullen deȝe
Þus þe vnwise king plaȝede mid worden
ah al an oþer hit iwærþ oþer he iwende
Ȝaru wes hes ferde and forþ heo gon fusen
swa longe þat heo comen þer læien Brutes on
Togaderen heo comen and hærdliche onsloȝen
 and fuhten feondliche feollen þa fæie
Þa Irisce weoren bare and Bruttes iburnede
þa Irisce fullen and wriȝen al þa feldes
 and þe king Gillomar gon him to fleonne þar,
 and flæh forþrihtes mid twenti of his cnihtes
into ænne muchele wude wurþscipen biræiued
wes his Irisce uolc mid stele iualled
Þus wes þe king iscænd and þus he endede his ȝelp
 and þus to wude ferde and lette his folc fællen
Þa Bruttes biheolden þa dede ȝeond þan vælden
seouen þusend þer leien liues bidæled
Bruttes ȝeond þan uælden ferden to heore telden
 and heore gode wepnen wurþliche bihoȝeden
 and þer heo gunnen ræsten alse Merlin heom radde
I þan feorþe dæie þa gunnen heo fusen
 and ferden to þan hulle iwæpned wel alle 
þer stod þat seolkuþ werc muchel and swiþe sterc
Cnihtes eoden upward cnihtes eoden dunward
cnihtes eoden abuten and ȝeorne biheolden
iseȝen þer on londe sellic werc stonden
þer weoren a þusend cnihtes mid wepnen wel idihten
and alle þa oþer to iwiten biwusten wel heore scipen
Þa spæc Merlin and spileden mid þan cnihten
Cnihtes ȝe beoþ stronge þas stanes beoþ græte and longe
ȝe mote neh gon and neodliche heom fon on
ȝe mote uaste heom wriþen mid strongen sæilrapen
scuuen and hebben mid hæȝere strenþe
treon græte and longe þat beon swiþe stronge
 and gaþ to ane stane ȝe alle glæne
and cumeþ mid strengþe ȝif ȝe hine maȝen sturien
Wel wuste Merlin hu hit sculde iwurþen
Þa cnihtes tostepen mid muchelere strengþe
heo swunken ful swiþe ah næfden heo syȝe
þat heo auer æine stan sturien mahten
Merlin biheold Vther þe was þe kinges broþer
 and þas word sæide Merlin þe witeȝe
Vther tih þe aȝan and bonne þine cnihtes
 and stondeþ al abuten and ȝeorne bihaldeþ
 and beoþ alle stille þat na man þer ne sturie
ær ich sugge eou nu anan hu we scullen fon on
Vther droh hine abac and bonnede his cnihtes
þat ne bilafden þer nane aneoweste þan stane
al swa feor swa a mon mihte werpen ænne stan
 and Mærlin eode abuten and ȝeornen gon bihalden
þrie he eode abuten wiþinnen and wiþuten
 and sturede his tunge alse he bede sunge
þus Merlin dude þer þat cleopede he Vþær
Vther com swiþe and alle þine cnihtes mid þe
 and winneþ þas stanes alle ne scullen ȝe læuen nænne
for nu ȝe maȝen heom hebben swulche veþerene balles
 and swa ȝe sculleþ heom mid ræde to ure scipen lede
Þeos stanes heo ladden swa Merlin heom radde
 and duden heom in heore scipen and seileden uorþ to iwiten
 and swa heo gunnen wenden into þissen londe
 and ladden heom in ann velde þe is wunder ane brad 
he is brad and swiþe muri onuæst Ambresburie
þer Hengest biswæc Bruttes mid sæxen
Mærlin heom gon ræren alse heo stoden ærer
swa næuer nan oþer mon þene craft ne cuþe don
ne næuer ær þer biforen nes na mon swa wis iboren
þat cuþe þet weorc rihten and þa stanes dihten
þat tidende com to þan kinge i þan norþ ende
of Merlines fore and of Vthæres his broþer
þat heo weoren mid isunde icumen to þissen londe
 and þat þat worc wes al idiht and iset upriht
Þe king wes an breoste wunder ane bliþe
 and lette beode hustinge swa mid swa wes al his lond
þat al his folc swa swiþe muri come to Amberesburi
al his drihtliche uolc to Whitesunedæie
Þider com Aurilie þe king and al his folc mid him
a Whitensunendæie he þer wærf makede
alse ich þe wulle telle a þisse bocspelle
Weoren a þan walde teldes itælded
in þan brade uelde niȝe þusend teldes
Al þan Whitensunendæi þe king a þan uelde læi
hæt halȝien þe stude þe hæhte Stanhenge
Þreo dæies fulle wunede þe king stille
i þan þridde dæie heȝe wurþede his duȝeþe
he makede tweie biscopes wunder ane gode
Seint Dubriz to Kaerliun to Eouuerwic Seint Samson
beien heo iwurþen hali and mid Gode haȝe
I þan feorþe dæie duȝeþen todælden
and swa ane stunde hit stod a þan ilken
Þa ȝet þer wes a luþer gume Passent Vortigernes sune
wes þe ilke Passent into Wælisc londe iwent
and þer a þen ilke daȝen wes bicumen utlaȝe 
Ah ne durste he noht longe wunien þer for Aurilie and for Vther
ah he biȝet scipen gode and ferde bi sæflode
into Alemaine he uerde mid fif hundred monnen
 and þer he biwon muchel uolc and makeden scipferde
 and for swa longe þat he com to þisse londe
into þere Humbre þer he hærmes worhte
Ah ne durste he noht longe i þan ænde atstonde
Þe king ferde þiderward and Passent fleh aweiward
æfter sæ swa longe þat he com to Irlonde
Sone he þer funde þene king of þan londe
his heorte wes swiþe sær he grette þene king Gillomar
Hail seo þu Gillomar gumene ælder
ich æm to þe icume ich wes Vortigernes sune
mi fader wes Brutlondes king he luuede þe þurh alle þing
 and ȝif þu woldest toȝere beon þider min iuare
swa wit sculden ispæcken and minne fader wel wreken
 and wel wreken þi folc þat Vther her qualde
 and þi selcuþe wærc þat heo heonne droȝen
 and æc ich iherde suggen þer ic ferde inne sæ
þat þe king Aurilien seoc is iwurþen
 and liþ inne Winchæstre a bedde ful faste
Þu miht ileue me inoh for þis is witerliche soþ
Passent and Gillomar makeden heore forward þar
aþes heo sworen monie and unifohȝe
þat heo wolden al þis lond sætten on hæore tweire hond
þe aþes weoren isworene ah æft heo weoren forlorene
Þe king gaderede ferde wide ȝeond his ærde
to þere sæ beoþ iwende Gillomar and Passen
into þan scipen eoden and forþ heom letten gliden
Forþ heo wenden biliue þat heo comen to Meniue
þat wes a þan time tun swiþe hende
þat mon nu iwitterli clepeþ Seint Deouwi
Þer heo nomen hauene mid heȝere blisse
Scipen eoden a þat strond cnihtes eoden a þat lond
Þa sæide Passent touward Gillomar he went
Seie me king Gillomar nu we beoþ icumen her
Nu ich sette þe an hond halfendæl þis kinelond
for is of Winchastre icume to me anes cnihtes sune
 and sæiþ me swulne ræd þat Aurilie wule beon dæd
þat ufel is under his ribben þat ne mæi he noht libben
Her wit scullen wel wreken unker winemæies
biwinnen his wunseles swa us biþ alre selest
To þan kinge com þat word into Winchæstre
þat Passent and Gillomar weoren mid ferde icumen hær 
Þe king cleopede Vther þe wes his leoue broþer
Vther bed uerde ȝeond al þissen ærde
 and far to ure feonden and drif heom of ærde
oþer þu heom fusen oþer þu heom feolle
Ich wolde faren æc ȝif ich neore swa seoc
ah ȝif ich mai beon feore ich þe cumen after sone
Al dude Uþer swa þe king him sæide þer
 and Passen at Seint Deowi sorȝen iworhte þerbi
and þe king Gillomar muchel sorȝe he dude þær
Brutlond heo þurharnden hærȝede and barden
 and Vther i þissen ærde sumnede his ferde
 and hit wes longe uirst ær he mihte fusen ariht
 and Passent West Walisc lond set an his aȝere hond
Hit wes an ane dæie his duȝeþe weoren bliþe
þer com faren Appas feondes hine væreden
To Passent he quaþ þus Cum hidere to us
Ich þe wulle telle of ane wilspalle
Ich was at Winchæstre at þine wiþeriwinnen
þer liþ þe king seoc and sorhful an heorten
What scal beon mi mede ȝif ic þider ride
 and ich þe swa iqueme þat ich hine aquele
þa andswarede Passen and toward Appase went
Ich bihate þe todæi an hundred pund for ic mæi
ȝif þu me iquemest þat þu hine aquelle
Treoþen he plihten þesne swikedom to dihten
Appas eode to bure and þesne balu mæinde
he wes an hæþene gume ut of Saxlonde icume
Muneckes claþes he nom an he scar his crune ufenen
he nom him tweien iueren and forþ he gon fusen
 and wende anan rihte into Winchæstre
swulc hit weore an hali mon þe hæþene deouel
He wende to þan burhȝate þer þe king on bure lai
 and gratte þene dureward Godes grætinge
 and bad hine an hiȝinge gan in to þan kinge
 and suggen him to soþe þat Vther his broþer
hæfde him þider isend seolne læche
þene bezste læche þe wunede an æi londe
þe auerælcne sucne mon of ufele bringen con 
Þus læh þe laþe mon leodene kinge
for Uther wes ifaren forþ mid his ferde
no nauer Vther hine ne isæh ne þider hine isende
 and þe king wende þat hit weore soþ and ilefde him inoh
Wha wolde wene þat he swike weore
for an his bare liche he weorede ane burne
þerufenen he hæfde ane ladliche here
 and seoþþen ane cule of ane blake claþe
iblæcched he hæfede his licame swulc ismitte of cole
He cneolede to þan kingge his spæche wes ful milde
Hail seo þu Aurilien aþelest alre kingen
Hider me sende Vther þe is þin aȝen broþer
 and ich al for Godes luue æm to þe her icume
for ich þe wulle helen and al hal makien
for Cristes leofe Godes sune ne ræche ich nane garsume
no mede of londe no of seoluere no of golde
ah ælche seocken ich hit do for luue of mine Drihtene
Þis iherde þe king hit wes him swiþe iqueme
ah whar is æuere æi mon a þisse middelærde
þe þis wolde wenen þat he swiken weore
He nom his glæsfat anan and þe king mæh þeron
Anne while after þan þat glæsfat an honden nom
 and sceoweden hit forþrihttes biforen þas kinges cnihtes
 and þus sæide anan Appas þe haþene mon
Ȝif ȝe me wulleþ ileuen ær tomarwen eue
þes king scal beon al hal ihaled an his willen
Þa weoren bliþe alle þa weoren i bure
Appas eoden in ænne bur and þat balu mæinde
 and dude þerto atter þa scamoiene hatte
 and com ut forþrihtes imong þa burhcnihtes
 and þan kinge he gon dæle muchel canele
 and gingiuere and licoriz he hom lefliche ȝef
alle heo nomen þat lac and he heom alle biswac
Þeos swike feol a cneowe atforen þan leodkinge
 and þus saide him to Lauerd nu þu scalt afon
of þissen drinchen ane dæle þat scal beon þin hale
 and þe king up drong and þer þat atter he dronc
Anan swa he hafde idrunke þe leche hine adun læide
Þus seide Appas to þan burcnihtes 
Wreoþ nu wel þene king þat he ligge a swæting
for ich sugge eou þurh alle þing al hal beoþ aure king
 and ich wulle to mine inne and speken wiþ mine monnen
 and to þere midnihte ich cume forþrihtes
mid oþer lachecrafte þa sculleþ beon him liþe
Forþ wende þe swike þe king læi on sweuete
Appas to his inne and spec wiþ his monnen
mid stilleliche rune bistal of þan tune
To þere midnihte þa sende þa burhcnihtes
sixe of heore monne to Appases inne
heo wenden hine to finden and longi hine to þan kinge
þa wes he ifloȝen and feondes hine uæreden
Þa men aȝein comen þer þe king wunede
 and cudden i þan bure of Appases fore
Þa mihte me iseon sorȝen inoȝe beon
cnihtes feollen adun and ȝirnden heore dæþes
Þer wes muchel waning heortne graning
þer wes moni reolic spel þer wes gumene iȝel
Heo leopen to þan bedde and þene king hedden
þa ȝet he lai on sweouete and on muchele swate
Þæ cnihtes mid weope þene king awehten
 and heo him to cleopeden mid mildere steuene
Lauerd hu mid þe hu beoþ þine beorste
For nu is ure læche ifaren buten laue
iliþen ut of hirede for hæne us bilæued
Þe king heom ȝaf andsware Al ic æm toswollen
 and þer nis nan oþer ræd nu nan ich wurþe dæd
 and ich bidde forþrihtes ȝe beoþ mine cnihtes
þat ȝe græten Vther þe is min aȝe broþer
 and biddeþ hine halden mi lond an onwalde
Godd seolf þurh alle þing lete hine beon god king
 and hateþ hine beon kene and æiwær riht deme
wærcche uolke for fæder hænen to frouere
þenne maie he halde lond an onwalde
 and nu todai þenne ich beo dæd nimeþ alle anne ræd
 and leteþ me ilenge riht to Stanhenge
þer liþ muchel of mine cunne þurh Sæxen aqualde
 and ofsendeþ biscopes and bocilarede men 
mi gold and mi seoluer deleþ for mire saule
 and leggeþ me an æst ænde inne Stanhenge
Næs þer nan oþer ræd þer iwarþ þe king dæd
 and al swa his men duden swa þe king demde
Inne Wæles wes Vther and herof næs naþing war
neuere þurh nare liste herof naþing nuste
naþeles he hafede mid him þene witeȝe Merlin
Aȝeineden þere uerde þe icumen wes to ærde
Vther lai inne Wales in anne wilderne
 and fundede to uarene wiþ Passent to fehten
Þa a þan auentime þe mone gon to scine
wel neh al swa brihte swa þe sunnelihte
Þa isehȝen heo feorre ænne selcuþe sterre
he wes brad he wes muchel he wes unimete
of him comen leomen igastliche scinen
þe steorre is ihate a Latin comete
Com of þan steore a leome swiþe sturne
at þeos leomen ende wes a drake hende
of þes draken muþe leomen comen inohȝe
Ah tweien þer weoren muchele þere oþere vnimete
þe an droh touward France þe oþer touward Irlonde
Þe leome þe toward France droh he wes briht vnifoh
to Munt Giu wæs iseȝen þa seolcuþe takne
þe leome þa strehte westriht a seouen bæmen wes idiht
Þis isah Vþer ah nas he noht herof war
sær him wes an heorte and seolliche auæred
swa wes al þat muchele folc þat wes in þere uerde
Vþer cleopede Merlin and bad hine cume to him
 and þus seide him to mid swiþe softe worden
Mærlin Merlin leoue freond fonde þiseoluen
 and sæie us of þan tacne þe we isæȝen habbeoþ
for nat ich on worlde riche to whan hit scal iwurþen
buten þu us raden aȝæn we moten riden
Mærlin sæt him stille longe ane stunde
swulc he mid sweuene swunke ful swiþe
Heo seiden þe hit iseȝen mid heore aȝen æȝen
þat ofte he hine wende swulc hit a wurem weore
Late he gon awakien þa gon he to quakien 
 and þas word seide Merlin þa witeȝe
Wæilawæi wæilawæi a þissere worlderiche
muchel is þa sorȝe þe isiȝen is to londe
Whær ært þu Vther Siten me biuoren her
 and ich þe wulle suggen of sorȝen inoȝen
Dæd is Aurilie kingene aþelest
swa is þe oþer Costanz þi broþer
þe Uortigerne biswac mid his swikedome
Nu haueþ Vortigernes cun Aurilien aquald
nu þu ært al ane of aþele þine cunne
Ah ne hope þu to ræde of heom þat liggeþ dede
ah þenc of þe seoluen seolþen þe beoþ ȝiueþe
for selde he aswint þe to himseolue þencheþ
þv scalt wurþen god king and gumenene lauerd
 and þu to þere midnihte wepne þine cnihtes
þat we i þan morȝenliht mæȝen come forþriht
forn at Meneue þer þu scalt fihten
ær þu þenne wende sclæht þu scalt makien
þu scalt beien slæ þer Passent and Gillomar
 and monie þusend of þan gumen þat beoþ mid heom hider icumen
Þat taken of þan steorre þe we isaȝen swa feorre
soþ hit is Uþer leof þat tacnede þines broþer dæd
Biuoren þa steorre wes þæ drake elcches wurmes vnimake
þat taken wes a þire half þat weore þu Uþer þiseolf
þu scalt habben þis lond and þin æie beon muchel and strong
Swulche toknen beoþ uncuþe of þas draken muþe
eoden tweien leomen wunder ane lihte
Þe an strehte feor soþ ut ouer France
þat is an æiȝesful sune þat of þine licame scal cume
þe scal moni kinelond mid compe biwinne
 and an ende he scal rede moniane þeode
Þe oþer leome þe strahte west wunder ane lihte
þat biþ a dohter þa þe biþ swiþe deore
Þe leome gon striden a ueire seoue strengen
þat beoþ seouen uæire sunen þe of þine dohter sculleþ cumen
þe scullen moni kinelond biȝiten to heore aȝere hond
heo sculleþ beon wel stronge a water and a londe
Nu þu hauest of me ihærde þe wule halpen
swiþe uorþrihtes far to þine fihte 
 and Merlin gon to slume swulc he wolde slæpen
Vp aras Vþer nu he wes wis and war
 and hæhte his cnihtes to horse forþrihtes
 and hæhte heom biliue faren to Meneue
 and alle heore fare græiþen alle heo scullen fehten
I þan flokke biforen he hafde cnihtes wel icoren
seouen þusend cnihte ohte men and wihte
Hafde he amidde cnihtes wel bihedde
oþer seoue þusend selere þeinen
Hæ hede bæfte ohtere cnihten
ahtene þusen ohtere kempen
 and of ganninde uolke swa feole þusend
þat a nane spelle ne mihte heom na mon tellen
Forþ heo wenden biliue þat heo comen to Meneue
Þer isah Gillomar whar him com Vther
 and hæhde his cnihtes to wepne forþrihtes
 and heo to biliue and gripen heore cniues
 and of mid here breches seolcuþe weoren heore leches
 and igripen an heore hond heore speren longe
hengen an heore æxle mucle wiæxe
Þa sæide Gillomar þe king a swiþe seollic þing 
Her cumeþ Vþer Aurilies broþer
he wule bidden mi griþ and noht fehten me wiþ
Þa formeste beoþ his sweines Faren we heom toȝeines
Ne þurfen ȝe nauere rehchen þah ȝe slæn þa wrecchen
For ȝif Vther Costantines sune wulle her mi mon bicume
 and Passente aȝeuen his fader richen
ich hine wullen griþien and latten hine liuien
 and inne fæire benden læden hine to mine londe
Þe king wordede þus þa while him alomp wurs
Weoren Vtheres cnihtes at þan tune forþrihtes
leiden fur a þene tun and fehten biliue
mid sweorden heom to rakeden and þa Irisce weoren nakede
Þa iseȝen Irisce men þat Brutten wes an eornest
feondliche heo fuhten and neoþeles heo feollen
heo cleopeden on heore king Whar ært þu niþing
whi nult þu hider wenden þu lezst us her scenden
and Passent þin ifere isih us fallen here
cumeþ us to halpe mid hahȝere strengþe
Þis iherde Gillomar þerforen wes his heorte sær
mid his Irisce cnihten he com to þan fihte
and Passend vorþ mid him beien heo weoren uæie
Þa iseh Vþer þat icumen wes þer Gillomar
to him he gon riden and smat hine i þere side
þat þat spere þurhrade and þa heorte toglad
Hiȝendliche he hine biwent and oftoc Passent
and þas word sæide Vther þe sele
Passent þu scalt abiden her cumeþ Vther riden
He smat hine uuenen þat hæued þat he adun halde
and þat sweord putte in his muþ swulc mete him wes uncuþ
þat þe ord of þan sworde wod in þere eorþe
Þa sæide Vther Passent liȝ nu þer
Nu þu hauest Brutlond al bitald to þire hond
Swa þe is nu iræd þeron þu ært ded
wikien ȝe scullen here þu and Gillomar þin ifere
 and brukeþ wel Brutlond for nu ic hit bitæche inc an hond
þat ȝit maȝen toȝere mid us wunien here
Ne þurue ȝe nauere adrede wha eou scullen feden
Þus sæide Vþer and seoþþe he arnde þer
and drof Irisce men ȝeond wateres and ȝeond fenes
and sloh al þa uerde þe mid Passent commen to ærde
Summe to þere sæ iwiten and leoppen in heore scipen
mid wederen and mid wateren þær heo forferden
Þus heo ispædden her Passent and Gillomar
Nu wes þis feht idon and Vther aȝen com
and forþrihtes wende into Winchæstre
In are brade strete he igon mete
þreo cnihtes and heore sweines cumen him toȝeines
Anan swa heo ine imette fæire heo hine igrætten
Hail seo þu Vther þeos æþeles beoþ þin æȝen
Ded is Aurilie kingene aþelest
he þe haueþ iset an hond al his kinewurþe lond
he bad þe beon a sele and þenchen on his saule
Þa weop Vþer wunder ane swiþe
Vþer wende forþriht into Winchæstre
þa weoren him biforen wiþuten þere burȝe
alle þa burhmen mid reouliche iberen 
Sone swa heo hine iseȝen heo him to sæiden
Vther þin are nu and æueremare
Ure king we habbeoþ ilore wa is us þerfore
Þu weore his broþer nafde he nænne oþer
no he nefde nenne sune þe mihte king bicumen
Ah nim þu þene kinehalm he is þe icunde
 and we þe wulleþ helpen and halden for lauerd
mid wapnen and mid æhten and al ure mihte
Þis iherde Vþer he wes wis and he wes war
þat þer næs cost nan oþer seoþþen dæd wes his broþer
He nom þenne kinehelm þe him bicom swiþe wel
and he wurþliche iwarþ him to kinge
 and heold gode laȝe and his folc lufede
Imong þat he king wæs and his wikenares chæs
Merlin him ætwende nuste he nauere whidere
no nauere a worlderiche to whan he bicome
Wa wes þan kinge swa wes al his duȝeþe
and alle his hirdmen þeruore murnende weoren
Þe king lette riden widen and siden
he bad gold and gersume ælche farinde gume
whaswa mihte finde Merlin an londe
þerto he læide muchel lof ah ne herde he him nawhit of
Þa biþohte Vther whæt Mærlin him sæide ær
in þan hereȝeonge inne Walisc londe
þer heo iseȝen þene drake ælches wurmes vnimake
and he þohte of þan tacnen þe Merlin him tahte
Þe king wes swiþe særi and sorhful an heorte
for ne les he næuere leouere mon seoþþen he wes an liuen
neouere nenne oþer ne Aurilie his broþer
Þe king lette wurchen tweien imaken tweien guldene draken
al for Mærlines luue swa swiþe he wilnede his cume
Þa þe draken ȝaru weoren þe oþer wes iuere
wharswa he an ærde ladde his ferde
he wes heremærke in auerælche happe
þene oþerne he wurþliche ȝæf into Winchæstre
into þan biscopstole þer he stude haldeþ
Þerto he ȝef his gode spere þermid me sculde þene drake bere
þenne me scolde halidom beren to processiun 
Þis iseȝen Bruttes þas draken þa weoren imaked þus
æuer seoþþen heo cleopeden Vther þe to hermærke þene drake bar
þene nome heo him laiden on þet wes Vþer Pendragon
Pendragun an Brutisc Drakenhefd an Englisc
Nu wes Vther god king ah of Merlin nefde he na þing
Þis word iherde Octa þer he norþ wunede
 and Ebissa his wedbroþer and Osa þe oþer
þa Aurilien sende þider and sette heom þer on his griþe
and bitahte heom an honde sixti hiden of londe
Octa iherden ful iwis al hu hit ifaren wes
of Aurilies dæþe and of Vtheres kinedome
Octa him to cleopede his cun þe wes aneoste
nomen heom to ræde of heore alde dede
þat heo wolden bi heore liue Cristindom bilaue
Heo heolden husting and hæþene bicomen
þa comen þer togadere of Hengestes cunne
fif and sixti hundred of heþene monnen
Sone wes þat word cuþ an ȝeond þan londe icud
þat Octa Hengestes sune wes hæþene bicume
 and þas ilke gumen alle þa Aurilien igriþed hæfuede
Octa sende his sonde into Walisce londe
after þan Irisce þe Vþer æturnen
and after þan Alemainen þe weoren awei idraȝene
þa weoren to wude iwende þe while men sloh Passent
and huden heom wel iwhar þe while men sloh Gillomar
Þat folc ut of wude teh and touward Scotlonde beh
Auer þer comen ma and ma and ferden toward Octa
þa heo tosomme weoren iwende þa weoren þer þritti þusend
wiþuten þa wifmen of Hengestes cunnen
Heo nomen heore uerde and gunnen to farene
 and setten al an heore hond biȝeonden þere Humbre lond
 and þat leoden þer heo gunnen liþen
ferde þer wes sellic and wenden riht to Eouerwic
and an ælche side þa burh gunnen biride
 and þa burh bilæien hæþene leoden
and nomen hit al to heore honde forþ into Scotlonde
al þat heo iseȝen heo talden heore aȝen
Ah Vþeres cnihtes þa weoren i þan castle 
wereden þene tun wiþinnen þat ne mihten heo næuere binnen
ne iherde mon in nane stude lute men þat swa wel duden
Swa sone swa Vþer of þissen þingen iwarþ war
færde he bad stronge ȝeond al his kinelonde
and he swiþe hiȝendliche ferde touward Eouerwic
ferde uorþriht anan þer him læi Octa
Octa and his ferde fusde heom toȝeines
wuruen heom togadere mid grimmere strengþe
heowen hardliche hælmes gullen
falewede feldes of fæie blode
 and þa heþene saulen helle isohten
Þa þes dæies ende bicom þa wes hit swa ufel idon
þat þat hæþene uolc þa ufere hond hafeden
 and mid muchelere strengþe sturmden þa Bruttes
and driuen heom to ane munte þæ wes unimete stor
 and Vþer mid his monnen teh to þan munte
and hæuede iloren in fihte leofe his cnihtes
fulle seouen hundred his hælp wes þa wurse
Þe munt hæhte Dunian þe Vther wes ufenan
wes þe munt þurhwexen mid ane wude feiren
Þe king wes þer wiþinnen mid swiþe feole monnen
 and Octa hine bilæi mid hæþene monnen niht and dæi
bilæi hine al abuten Wa wes þan Brutten
wa wes þan kinge Vþer þat he nes ær wær
þat he nefde an londe bet vnderstonde
Ofte heo eoden to ræde of swucchere neode
hu heo mihten ouercumen Octa Hengestes sune
Þer wes an eorl Gorlois ocht mon fuliwis
cniht he wes wel idon he wes Vþeres mon
eorl of Cornwaille cuþ he wes wide
he wes swiþe wis mon of alle þinge wel idon
To him saide Vþer særi an heorten
Hail seo þu Gorlois gumenene lauerd
Þu ært min aȝe mon and swiþe wel ich þe on
þu ært cniht wel idon muchel is þi wisdom
alle mine leoden ich don in þine ræden
 and alle we sculle wurchen after þine iwille
Þa heng his breowen adun þe king Vther Pendragun 
and stod him ful stille and bad Gorlois suggen his iwille
Þa andswarede Gorlois he wes hende ful iwis
Sæie me Vther Pendragun whi halst þu þin hafed adun
nast þu þat Godd ane is betere þene we al clæne
He mai whamswa he wule wurþcipe bitachen
Bihate we him on liue þat we him nulleþ liȝe
 and leten we us ræden of ure misdeden
Ælc mon forþriht af alle his sunen nimen scrift
ælc mon scriuen oþer swulc hit weoren his broþer
 and æuerælc god cniht nime on him muchel scrift
 and Godde we scullen bihaten ure sunnen to beten
 and to þere midnihte ȝarkien us to fihten
þeos hæþene hundes tælleþ us al ibunden
Octa Hengestes sunæ weneþ þat we beon alle inumen
heo liggeþ i þissen felden ihæled in heore telden
heo beoþ swiþe werie iboren heore wepnen
nu nan heo sculleþ slumen and seoþþen slæpen
of us nabbeoþ heo nane kare þat we aȝen heom wulleþ faren
To þere midnihte we sculleþ forþrihtes
swiþelicche stille adun of þissen hulle
na wurþe cniht swa god þat he scire æi word
ne nauer nan hæleþ þat he horn blawe
Ac we scullen steppen heom to swa we stelen wolden
ær heo wurþen iware we scullen heom amærre
we scullen heom to teon and tidende tellen
and æuerælc ocht mon sterkliche heom legge on
and swa we scullen of londe driuen vnicunde
and mid mihte of ure Drihten bitellen ure irihten
Al þas ferde idude swa Gorlois heom hauede ibede
Ælc mon forþrihte dude hine vnder scrifte
bihehten god to donne and þat ufel to forgonne
To þere midnihte wepnede heom cnihtes
and auoremeste uerde adun Vþer Pendragun
and his cnihtes alle swiþeliche stille
and smiten i þa waldes imong alle þa teldes
and sloȝen þa hæþene mid hæhȝere strenþe
fluȝen ȝeond þan feldes falewe lockes
Uolken hit wes ærmest heo droȝen heore þermes 
mid muchele vnisunde heo feollen to þan grunde
Þer wes forþriht inume Octa Hengestes sune
 and his wedbroþer Ebissa and his iuere Ossa
Þe king heom lette binden mid irene bænde
and bitahte heom sixti cnihten þe gode weoren to fihten
ufennen þan walden uaste to halden
 and he seolf draf him forþ and muchel dune makede
 and Gorlois þe hende uorþ an oþer ende
 and alle heore cnihtes æuere forþrihtes
adunrihtes sloȝen al þat heo neh comen
Summe heo crupen to þan wude an heore bare cneowen
heo weoren amærȝe volken alre ærmest
Octa wes ibunden and ilad to Lunden
and Ebissa and Ossa nes heom nauere al swa wa
Þis feht wes idon and þe king wende forþ
into Norþhumbre mid hæȝere blisse
 and seoþþen to Scotlonde and sette hit al his aȝere hond
He sette griþ he sette friþ þat ælc mon mihte faren wiþ
from londe to londe þeh he bere gold an honde
of griþ he dude swulc þing þat ne mihte næuer ær na king
from þan ilke time þat Bruttes comen her liþen
And seoþþen vmbe stunde he ferde to Lunden
he wes þere an Æstre mid aþele his uolke
bliþe wes þe Lundenes tun for Vthere Pendragun
He sende his sonde ȝeond al his kinelonde
he bæd þa eorles he bæd þa cheorles
he bæd þa biscopes þa bocilærede men
þat heo comen to Lunden to Vþer þan kingen
into Lundenes tun to Vþer Pendragun
Riche men sone to Lundene comen
heo brohten wif heo brohten child swa hehte Vther þe king
Mid muchele godnæsse þe king iherde mæsse 
 and Gorlois þe eorl of Cornwale and mid him cnihtes uale
muche blisse wes i þan tun mid Vþer kinge Pendragun
Þa þe mæsse wes isungen to halle heo þrungen
bemen heo bleowen bordes heo brædden
al þat folc æt and dronc and blisse heom wes imong
Þer sæt Vþer þe king an his hæh setle
forn aȝan him Gorlois hende cniht ful iwis
þe eorl of Cornwale mid aþele his wife
Þa heo weoren alle iseten eorles to heore mete
þe king sende his sonde to Igærne þere hende
Gorlois eorles wif wifmone alre hendest
Ofte he hire lokede on and leitede mid eȝene
ofte he his birles sende fron to hire borde
ofte he hire loh to and makede hire letes
and heo hine leofliche biheold ah inæt whær heo hine luuede
Næs þe king noht swa wis ne swa ȝærewitele
þat imong his duȝeþe his þoht cuþe dernen
Swa longe þe king þis him droh þat Gorlois iwærþ him wraþ
 and him gromede swiþe wiþ þene king for his wife
Þe eorl and his cnihtes arisen forþrihtes
 and forþ mid þan wife cnihtes swiþe whraþe
Vther king þis isah and herefore særi wes
 and nom him forþrihtes twælf wise cnihtes
 and sende after Gorlois gumenene ældere
and beden hine an hiȝinge cumen to þan kinge
 and don þan kinge god riht and beon icnowen of his pliht
þat he hafde þene king iscend and from his borde wes iwende
he and his cnihtes mid muchele vnrihte
for þe king him wæs glad wiþ and for he hailede in his wif
 and ȝif he nalde aȝein cumen and his gult beon icnawen
þe king him wold after and don al his mahten
binimen him al his lond and his seoluer and his gold
Þis iherde Gorlois gumenene lauerd
 and he andsware ȝaf eorlene wraþest
Næi swa me helpe Drihte þa iscop þas daȝes lihte
nulle ich nauere aȝæn cumen no his griþ ȝirnen
ne scal he neuere on liue me scende of mine wife
 and suggeþ Vþer kinge at Tintaieol he mai me finden
ȝif he þider wule ride þer ich him wulle abiden
and þer he scal habbe hærd gome and mucle weorldes scome
Forþ wende þe eorl ire on his mode
he wes wærþ wiþ þene king wunder ane swiþe
and þretede Vther þene king and alle his þeines mid him
ah he nuste whæt com seoþþe sone þeræfter
Þe eorl anan wende into Cornwaille 
he hafde þer tweie castles biclused swiþe uaste
þæ castles aþele weore of his eoldrene istreon
To Tintaieol he sende his leofmon þa wes hende
Ygerne ihaten wifene aþelest
and heo biclusde uæste inne þan castle
Ygerne wes særi and sorhful an heorte
þat swa moni mon for hire sculden habben þer lure
Þe eorl sende sonde ȝeond al Brutlonde
and bæd alcne ohte gome þat he him sculde to cume
for gold and for seolure and for oþere ȝiuen gode
þat heo ful sone to Tintaieole comen
 and his aȝene cnihtes comen forþrihtes
Þa heo togædere weoren sele þeines
þa hafde he fulle fiftene þusend
 and heo Tintaieol faste bitunden
Uppen þere sæstronde Tintaieol stondeþ
he is mid sæcliuen faste biclused
þat ne biþ he biwunne þurh nanes cunnes monnen
bute ȝif hunger cumen þer anvnder
Þe eorl uerde þenne mid seouen þusend monnen
 and wende to ane oþere castle and biclusde hine ful uæste
and bilefde his wif in Tintaieol mid ten þusend monnen
For ne þurue þa cnihtes dæies na nihtes
buten biwiten þat castelȝat and careles liggen slæpen
and þe eorl wuste þene oþer and mid him his aȝen broþer
Þis iherde Vther þe king wes swiþe steorc
þat Gorlois his eorl his ferde hafde igadered
and wolde halde weorre mid muchelere wraþþe
Þe king bad his ferde ȝeond al þissen ærde
 and ȝeond al þan londe þa stoden an his honde
monies kinnes leoden liþen heom togæderes
and comen to Lundene to þan leodkinge
Ut of Lundene tun ferde Vþer Pendragun
he and his cnihtes ferde uorþrihtes
swa longe þat heo comen into Cornwæille
 and ouer þat water heo tueoȝen þat hatten Tambreis
riht to þan castle þer heo Gorlois wusten 
Mid muchelere læþe þene castel heo bilæien
ofte heo toræsden mid ræȝere strengþe
tosomne heo leopen leoden þer feollen
Fulle seouen nihte þe king mid his cnihten
bilæi þene castel his men þer hafeden sorȝen
ne miste he of þan eorle naþing iwinnen
and alle þa seouen nihte ilaste þat selliche feoht
Þa iseh Vþer king þat him ne spedde naþing
ofte he hine biþohte whæt he don mahte
for Ygærne him wes swa leof æfne alse his aȝen lif
and Gorlois him wes on leoden monnen alre læþest
 and ælches weies him wes wa a þissere weorlderiche
for he ne mihte beon wurþe naþing of his wille
Þa wes mid þan kinge an ald mon swuþe hende
he wes a swiþe riche þein and ræh on ælche dome
he wes ihaten Vlfin muche wisdom wes mid him
Þe king bræid up his chin and bisah an Vlfin
swiþe he murnede his mod wes iderued
Þa quaþ Vþer Pendragun to Ulfin þan cnihte
Ulfin ræd me sumne ræd oþer ich beo ful raþe dæde
swa swiþe me longeþ þat ne mai i noht libben
after þere faire Ygærne Þis word halt me derne
for Ulfin þe leoue aþele þine lare
lude and stille don ich heom wulle
Þa andswarede Ulfin þan kinge þet spac wiþ him
Nu ihere ich muche seollic ænne king suggen
Þu luuest Ygærne and halst hit swa deorne
þe wifmon is þe to leof and hire lauerd al to laþ
his lond þu forbernest and hine blæþ wurchest
and þrattest hine to slænne and his cun to fordonne
Wenest þu mid swulche hærme to biȝeten Ygærne
þenne heo sculde don swa ne deþ na wifman
mid æie vnimete halden luue swete
Ah ȝif þu luuest Ygærne þu sculdest hit halden derne
and senden hire sone of seoluere and of golde
 and luuien hire mid liste and mid leofliche bihæste
Þa ȝet hit weore a wene whar þu heo mihtes aȝe
for Ygærne is wel idon a swiþe treowe wimmon
swa wes hire moder and ma of þan kunne
To soþe ich þe suggen leofest alre kinge 
þat oþere weies þu most aginnen ȝif þu hire wult awinnen
For ȝurstendæi me com to an æremite wel idon
 and swor bi his chinne þat he wuste Merlin
whar he ælche nihte resteþ vnder lufte
and ofte he him spæc wiþ and spelles him talde
 and ȝif we mihte Merlin mid liste biwinnen
þenne mihtest þu þine iwille allunge biwinne
Þa wes Vþer Pendragun þa softer an his mode
 and ȝaf andsware red Vlfin þu hauest wel isæd
Ich þe ȝiue an honde þritti solh of londe
þat þu Merlin biwinne and don mine iwille
Vlfin ȝeond þat folc wende and sohte al þa uerde
 and he vmbe stunde þene æremite funde
and an hiȝinge brohte hine to þan kinge
and þe king him sette an hond seouen sulȝene lond
ȝif he mihte bringen Merlin to þan kinge
Þe æremite gon wende in þene west ænde
to ane wilderne to ane wude muchele
þer he iwuned hafde wel feole wintre
and Merlin swiþe ofte þerinne sohte
Sone þe armite com in þa ifunde he Mærlin
vnder ane treo stonden and sære him gon longen
þene æremite he isæh cume alse while wes his iwune
he orn him toȝænes beiene heo uæineden þas
heo clupten heo custen and cuþliche speken
Þa sæide Merlin muchel wisdom wes mid him
Sæie þu mi leofe freond wi naldest þu me suggen
þurh nanes cunnes þinge þat þu wældest to þan kinge
Ah ful ȝare ich hit wuste anan swa ich þe miste
þat þu icumen weore to Vþere kinge
and what þe king þe wiþ spæc and of his londe þe bæd
þat þu me sculdest bringe to Vþer kinge
And Vlfin þe sohte and to þan kinge brohte
 and Vþer Pendragun forþrihtes anan
sette him an honde þritti solh of londe
 and he sætte þe an honde seoue sulhȝene lond
Vther is oflonged æfter Ygærne þere hende
wunder ane swiþe after Gorloises wiue 
Ah longe is æuere þat ne cummeþ nauere
þat he heo biwinne bute þurh mine ginne
for nis na wimmon treowere in þissere worlderiche
 and neoþeles he scal aȝe þa hende Ygærne
on hir he scal streonen þat scal wide sturien
he scal streonien hire on ænne swiþe sellichne mon
Longe beoþ æuere dæd ne biþ he næuere
þe wile þe þis world stænt ilæsten scal is worþmunt
and scal inne Rome walden þa þæines
Al him scal abuȝe þat wuneþ inne Bruttene
of him scullen gleomen godliche singen
of his breosten scullen æten aþele scopes
scullen of his blode beornes beon drunke
of his eȝene scullen fleon furene gleden
ælc finger an his hond scarp stelene brond
scullen stan walles biuoren him tofallen
beornes scullen rusien reosen heore mærken
Þus he scal wel longe liþen ȝeond londen
leoden biwinnen and his laȝen sette
Þis beoþ þa tacnen of þan sune þe cumeþ of Uþere Pendragune
and of Ygærne Þes speche is ful derne
for ȝet næt hit neoþer Ygærne no Uþer
þat of Vþere Pendragune scal arisen swilc a sune
for ȝet he beoþ unstreoned þa sturieþ al þa þeoden
Ah Lauerd quaþ Merlin nu hit is iwille þin
þat forþ I scal fusen to uerde þas kinges
þi word ich wulle heren and nu ich wulle wende
and faren ich wulle for þire lufe to Vthere Pendragune
and habben þu scalt þat lond þat he þe sette an hond
Þus heo þa ispecken þæ æremite gon to weopen
deorliche he hine custe þer heo gunnen dælen
Merlin ferde riht suþ þat lond him wæs ful cuþ
forþriht he fusde to þes kinges ferde
Sone swa Vþer hine isæh swa he him toȝeines bæh
 and þus quaþ Vþer Pendragune Mærlin þu ært wilcume
Her ich sette þe an honde al þene ræd of mine londe
and þat þu me ræde to muchere neode
Vther him talde al þat he walde 
 and hu Ygærne him wes on leoden wimmonnen leofest
and Gorlois hire lauerd monnenen alre laþest
 and buten ich habbe þinne ræd ful raþe þu isihst me dæad
Þa andswerede Merlin Let nu cume in Vlfin
 and bitæc him an honde þritti sulȝene lond
 and bitæc þan æremite þat þu him bihete
for nulle ich aȝæn na lond neouþer seoluer na gold
for ich am on rade rihchest alre monnen
 and ȝif ich wilne æhte þenne wursede ich on crafte
Ah al þin iwille wel scal iwurþen
for ich con swulcne lechecraft þe leof þe scal iwurþen
þat al scullen þine cheres iwurþen swulc þas eorles
þi speche þi dede imong þere duȝeþe
þine hors and þine iwede and al swa þu scalt ride
þenne Ygærne þe scal iseon a mode hire scal wel beon
heo liþ inne Tintaieol uaste bituned
Nis nan cniht swa wel iboren of nane londe icoren
þe mid strengþe of Tintaieol þe ȝeten mihten untunen
buten he weoren ibirsted mid hungere and mid þurste
Þat is þat soþe þat ich þe sugge wulle
þurh alle þinge þu scalt beon swulc þu eorl weore
 and ich wulle beon iwil del swulc him is Brutael
þat is a cniht swiþe herd he is þeos eorles stiward
Iurdan is his burcniht he is swiþe wel idiht
Ich wulle makien anan Ulfin swulc is Iurdan
Þenne bist þu lauerd and ich Brutael þi stiward
 and Ulfin Iurdan þi burcniht and we scullen faren nu toniht
faren þu scalt bi ræde wuderswa ich þe læde
Scullen nu tonihte half hundred cnihten
mid speren and mid scelden beon abuten þine telden
þat nauere nan quik mon ne cumen þer aneosten
 and ȝif þer aueræi mon cume þat his hæued him beon binumen
for þa cnihtes scullen suggen selen þine beornen
þat þu ært ilete blod and restest þe on bædde
Þas þingges forþrihte þus weoren idihte
Forþ ferde þe king næs hit cuþ naþing 
and ferden forþ mid him Vlfin and Merlin
he tuȝen riht þen wæi þa into Tintaieol læi
heo comen to þas castles ȝæte and cuþliche cleopeden
Vndo þis ȝætessel þe eorl is icumen here
Gorlois þe læuerd and Britael his stiward
and Iurdan þe burcniht we habbeoþ ifaren al niht
Þe ȝæteward hit cudde oueral and cnihtes urnen uppen wal
and speken wiþ Gorlois and hine icneowen mid iwis
Þa cnihtes weoren swiþe whæte and wefden up þa castles ȝæte
 and letten hine binnen fare þa læsse wes þa heore care
heo wenden mid iwisse to habben muchel blisse
Þa hædden heo mid ginne Merlin þer wiþinne
 and heolden Vþer þene king wiþinne heore walding
and ledde þer mid him his gode þein Ulfin
Þis tidinde com biliue in to þan wife
þæt hire læuerd wes icumen and mid him his þreo gumen
Vt com Ygærne forþ to þan eorle
and þas word seide mid wunsume wurde
Wilcume læuerd monne me leofest
 and wilcume Iurdan and Britael is alswa
Beo ȝe mid isunde todæled from þan kinge
Þa quæþ Vþer ful iwis swulc hit weore Gorlois
Muchel þat monkun þæt is mid Vther Pendragun
and ich æm bi nihte bistole from þan fihte
for æfter þe ic wes oflonged wifmonne þu ært me leofuest
Buþ into bure and let mi bed makien
and ich me wulle ræsten to þissere nihte uirste
 and alle dai tomærwe to blissien mire duȝeþe
Ygærne beh to bure and lætte bed him makien
wes þat kinewurþe bed al mid palle ouerbræd
Þe king hit wel bihedde and eode to his bedde
and Ygærne læi adun bi Uþere Pendragun
Nu wende Ygerne ful iwis þat hit weoren Gorlois
þurh neuere nænes cunnes þing no icneou heo Vþer þene king
Þe king hire wende to swa wapmon sculde to wimmon do
 and hæfde him to done wiþ leofuest wimmonne
 and he streonede hire on ænne selcuþne mon
kingen alre kenest þæ æuere com to monnen
 and he wes on ærde Ærþur ihaten 
Nuste noht Ygerne wha læie on hire ærme
for æuere heo wende ful iwis þat it weoren þe eorl Gorlois
Næs þer na mære uirst buten þat hit wes dæiliht
þer forþrihtes vnderȝeten þa cnihtes
þat þe king wes iuaren ut of þere uærde
Þa sæiden þa cnihtes soþ þæh hit neoren
þat þe king wes ifloȝen mid ærhþen afeolled
ah al hit wes lessinge þat heo seiden bi þan kinge
herof heo heolden muchel run uppen Vþer Pendragun
Þa seiden þa eorles and þa hæhste beornes
Nu þenne hit wat Gorlois hu hit iuaren is
þat ure king is ifaren and his ferde bilæiued
he wule forþrihtes wepni his cnihtes
and ut he wule to fihten and feollen us to grunden
mid woden his þeines muchel wæl makien
þenne weore us beteren þat we iboren neoren
Ah leten we blawen bemen and bonnien ure uerde
 and Cador þe kene scal beren þas kinges marke
hæbben haȝe þene drake biforen þissere duȝeþe
and faren to þan castle mid kene ure folke
and þe eorl Aldolf scal beon ure aldre
 and we him scullen here swulc hit þe king weoren
 and swa we scullen mid rihte wiþ Gorlois fihten
and ȝif he us wule speken wiþ and ȝernen þis kinges griþ
setten sæhtnusse mid æþen soþfæste
þenne maȝen we mid wurþscipen heonene iwenden
þenne nabbeoþ ure æfterlinges nane upbreidinges
þat we for ærhscipe heonene atærnden
Al þat leodliche folc bilufde þesne ilke ræd
Bemen heo bleowen bonneden uærden
up heo hafden þene drake ælches mærken vnimake
þer wes moni bald scalc þe sceld weiden on sculdre
moni þein kene and wenden to þan castle
Gorlois wes wiþinnen mid kene his monnen
he lette blawen beomen and bonnien his ferden
leopen an steden cnihtes gunnen riden
Þæs cnihtes weoren swiþe wate and wenden ut at þan ȝate
tosomne heo comen sone fastliche heo onsloȝen
feolle fæie men uolden isohten 
þer wes muche blodgute balu wes on folke
imong þan fihte ful iwis mon sloh þene eorl Gorlois
Þa gunnen his men fleon and þa oþere after teon
heo comen to þan castle and binnen heo þrasten
Sone hit comen binnen ba twa þa uerden
þer ileste þat fiht þurh þene dæiliht
ær þe dai weore al asceken wes þe castel biȝeten
næs þer nan swa wracche swein þat he nes a wel god þein
Comen þa tidinde into Tintageol an hiȝende
forþ into þan castle þer Vþer wes inne
þat islaȝen wes ful iwis þe eorl heore læuerd Gorlois
 and alle his heregumen and his castel inumen
Þis iherde þe king þer he læi an skentting
 and leop ut of bure swulc hit an liun weore
Þa quaþ þe king Vþer of þissen tiþende he wes wær
Beoþ stille beoþ stille cnihtes inne halle
here ich æm ful iwis eore læuerd Gorlois
and Iurdan mi burward and Brutael mi stiward
Ich and þas tweie cnihtes leopen ut of þan fihte
and hider in we beoþ idraȝen neore we noht þere islaȝen
Ah nu ich wulle fusen and sumnien mine ferde
and ich and mine cnihtes scullen al bi nihte
faren in ænne tun and imeten Vþer Pendragun
and buten he of sæhnesse speken ich wulle me wurþliche awrake
 and ȝe þesne castel bicluseþ swiþe uaste
and hateþ me Ygerne þat heo noht ne murne
Nu ich fare forþriht habbeoþ alle gode niht
Biforen ferde Merlin and þe þein Vlfin
 and seoþþen Uþer Pendragun ut of Tintageolestun
æuere heo uerden alle niht þat hit wes dæiliht
Þa com he to þan ærde þer læi his ferde
Merlin hafde a þene king his wlite iset þurh alle þing
þa icneowen cnihtes heore kinelauerd
þer wes moni oht Brut mid blissen afeolled
þa weoren inne Bruttene blissen inoȝe
hornes þer bleowen gleomen gunnen gleowen
glad æuerælch cniht al mid pælle biþæht
Þreo dæies wes þe king wuniende þere
 and þan feorþe dæie to Tintaieol he wende 
He sende to þan castle his selest þeines
 and grætte Ygærne wifuene aþelest
 and sende hire taken whæt heo i bedde speken
hehte heo þat heo aȝeuen þene castel biliue
þer nes nan oþer ræd for hire lauerd wes dæd
Ȝet wende Ygærne þat hit soþ weoren
þat þe dæde eorl isoht hafede his duȝeþe
and al heo ilæfde þat hit læs weore
þat þe king Vþer æuere weoren icumen her
Cnihtes eoden to ræde cnihtes eoden to rune
radden þat heo nalden þene castel lengere halden
heore brugge heo duden adun and bitahte hine Vþer Pendragun
Þa stod al þis kinelond æft an Vtheres hond
Þer Vþer þe king nom Ygærne to quene
Ygærne wes mid childe bi Vþer kinge
al þurh Merlines wiȝel ær heo biwedded weore
Þe time com þe wes icoren þa wes Arþur iboren
Sone swa he com an eorþe aluen hine iuengen
heo bigolen þat child mid galdere swiþe stronge
heo ȝeuen him mihte to beon bezst alre cnihten
heo ȝeuen him anoþer þing þat he scolde beon riche king
heo ȝiuen him þat þridde þat he scolde longe libben
heo ȝifen him þat kinebern custen swiþe gode
þat he wes metecusti of alle quike monnen
þis þe alue him ȝef and al swa þat child iþæh
Æfter Arþur wes iboren þeo ædie burde
heo wes ihaten Æne þat ædien maiden
 and seoþþen heo nom Loþ þe Leones ahte
heo wæs inne Loeneis leodene læfdi
Longe liuede Vþer mid muchelere blisse her
mid gode griþe mid gode friþe freo on kinedome
Þa þe he wes ald mon þa com him ufel on
þat vfel hine læide adun seoc wes Vþer Pendragun
swa he wes here seoc seoue ȝere
Þa iwurþen Bruttes swiþe unbalded
heo duden ofte unwræste al for æieleste
Þe ȝet læi ibunden in þe quarterne of Lunden
Octa Hengestes sune þa at Eouerwic wes inume 
and his iueren Ebissa and his oþer Ossa
Heom biuusten twælf cnihtes dæies and nihtes
þa weoren weri oflæien inne Lundenne
Octa iherde suggen of seocnesse þas kinges
 and spac wiþ þa wardesmen þe hine witen scolden
Hærcneþ me nu cnihtes þat ich eou wulle cuþen
We liggeþ here i Lundene uaste ibunden
and ȝe monienne longne dæi ouer us ilæien habbeoþ
Bettere us weoren to libben inne Sexlonde
mid muchele richedome þene þus reouliche here
 and ȝif ȝe wolden iwurþen and don mine iwille
ich eou wolden ȝiuen lond muchel seoluer and gold
þat a ȝe mihten riche rixlien in þan londe
and eoure lif libben swa eou biþ alre leofuest
For no biden ȝe nauere ȝiuen gode of Vþer kinge
for nu ful raþe he biþ dæd and his duȝeþen al bilæueþ
þenne nabben ȝe nouþer þat an no þat oþer
Ah biþenche eou ohte men and doþ us eoure mildze on
 and þencheþ whæt eou weoren leof ȝif ȝe þus ibunden leien
 and mihten in eouwer londe libben inne winne
Swiþe ofte Octa wiþ þæs cnihtes spac swa
Cnihtes gunnen runen cnihtes gunnen ræden
to Octa heo seiden ful stille We scullen don þine iwille
Aþes heo sworen swiken þat heo nalden
Hit wæs in ane nihte þat þe wind wende rihte
forþ iwenden cnihtes to þere midnihte
and ledden uorþ Octa and Ebissa and Ossa
after þere Temese tuhten forþ into þere sæ
forþ heo iwenden into Sæxlonden
Heore cun heom com aȝeines mid mucle flockes
heo liþen ȝeond þan leoden swa heom wes alre leofuest
me heom bitahte lond me ȝæf heom seoluer and gold
Octa hine biþohte whæt he don mahte
he þohten hider wenden and wræken his fader wunden
Ferden heo biȝæten of folke vnimete
to þere sa heo wenden mid muchele þrætte
to Scotlonde heo comen
sone heo fusden alond and mid fure hit igrætten 
Sæxes weoren ræie Scottes heo sloȝen
mid fure heo adun læiden þritti hundred tunes
Scottes heo sloȝen moni and unifoȝen
Comen þa tidende to Vþer kinge
Vþer wes swiþe wa and wunderliche ihærmed
and senden into Loæines to leofen his freonden
and grette Lot his aþum and hehte hine beon an sund
 and hahte hine nimen an his hond al his kinewurþe lond
chihtes and freomen and freoliche heom halden
 and leden heom to ferde swa laȝen beoþ an ærde
 and he hæhte his cnihtes leoue beon hærsume Loþe
mid leofliche læten swulc he weoren leodene king
For Lot wes swiþe god cniht, and hafde ihalden moni fiht
and he wes metecusti æueralche monne
he bitahten him þa warde of alle þissen ærde
Octa heold muche vnfriþ and Lot faht him ofte wiþ
 and ofte he ahte biȝæt and ofte he heom losede
Bruttes hafden muchel mode and vnimete prute
 and weoren æielese for þas kinges alde
and lætten swiþe hokerliche of Lote þan eorle
and duden swiþe vnwraste alle his haste
and weoren alle twiræde heore teone wes þa mare
Þis wes isæid sone seocken þan kinge
þat his hæȝe men Lot al forhoȝeden
Nu ich þe wulle tellen a þissen bocspællen
hv Vþer þe king uundede hine seolven
He sæide þat he wolde wende to his ferde
and mid his eȝene iseon wæ þer wolde wel don
He lette makien þere gode horsebere
 and letten beoden uerde ȝeond al his kineærde
þat ælc mon bi his liue comen to him swiþe
bi heore liue and bi heore leme to wræken þas kinges scome
 and ȝif þær is æi gume þæt nulle hiȝenliche cume
ich wulle hine hiȝenliche fordon oþer slæn oþer anhon
Alle ful sone to hirede heo comen
no durste þær bilæuen na þæ uatte no þe læne
Þe king forþrihtes nom alle his cnihtes
 and ferde him anan to þan tune of Verolam 
abuten Uerolames tun com him Vþer Pendragun
Octa wes wiþinnen mid alle his monnen
Þa wes Verolam a swiþe kinewurþe hom
Seint Alban wes þer islæȝen and idon of lifdæȝen
Þe burh wes seoþþe foruaren and muchel folc þer wes islæȝen
Vþer lai wiþuten and Octa wiþinnen
Vþeres ferde fusde to wale
ræsden to feondliche þeines riche
ne mihte heo of þan walle ænne stan falle
no mid nare strengþe þene wal amærre
Wælle bliþe wes þæ Hangestes sune Octa
þa he isæh Bruttes buȝen from walle
 and sorhful wenden aȝæin to heore telden
Þa sæide Octa to his iueren Ebissa
Her is icumen to Verolam Vþer þe lome mon
 and wulle wiþ us here fihten in his bære
he wænde mid his crucche us adun þrucche
Ah tomærȝe wæne hit dæi buþ duȝeþe scal arisen
 and oppenien ure castelȝæten þas riche we scullen al biȝeten
ne scullen we nauære here liggen for ane lomme monne
Ut we scullen riden uppen ure steden goden
and to Uþere fusen and his folc fællen
for alle heo beoþ fæie þat hider beoþ iridenen
and nimen þene lome mon and leggen in ure benden
and halden þene wræcche a þat he forwurþe
 and sa me scal lacnien his leomes þat beoþ sare
and his ban rihten mid bitere stelen
Þus him ispac Octa wiþ his iuere Ebissa
ah al hit iwraþ oþer þene heo iwenden
Amarȝe þa hit daȝede duren heo untunden
up aras Octa Ebissa and Ossa
and hehten heore cnihtes ȝarkien heom to fihte
vndon her brade ȝæten burȝen untunen
Octa him ut ræd and muche folc him after glæd
mid balden his beornen þer he bælu funden
Vþer him þis isæh þat Octa heom to bæh
 and þohten his ferde feolen to grunde 
Þa cleopede Uþer mid quickere stefene þer
Wær beo ȝe Bruttes balde mine þeines
Nu is icumen þe ilke dæi þe Drihten us helpen mai
þat Octa scal ifinden þat he þrættede me to binden
Iþencheþ on eoure aldren hu gode heo weoren to fehten
Iþencheþ þene wurþscipe þat ich eou habbe wel biwiten
ne læten ȝe næuere þas hæþene bruken eoure hames
þæs ilke awedde hundes walden eouwere londes
And ich wullen bidden Drihten þat scop þæs dæies lihten
 and alle þaie halȝen þa an hæfene hæhȝe sitteþ
þar ich on þissen felde mote beon ifroured
Nu fuseþ heom to swiþe fulste eou Drihten
þe alwaldinde God biwiten mine þeines
Cnihtes gunnen riden gæres gunnen gliden
breken bræde speren brusleden sceldes
helmes þer scenden scalkes feollen
Þe Bruttes weoren balde and bisie to fihten
 and þa hæþene hundes hælden to grunde
Þer wes islaȝen Octa Ebissa and Ossa
þer seouentene þusend siȝen into helle
feole þer atwenden touward þan norþ enden
Al þene dæilihte Vþeres cnihtes
sloȝen and nomen al þat heo neh comen
þa hit wes eauen þa wes hit al biwunnen
Þa sunggen hiredmen mid hæȝere strengþe
 and þæs word sæiden inne murie heore songen
Her is Vþer Pendragun icume to Verolames tun
 and he hæfueþ idubbed swa Octa and Ebissa and Ossa
 and itah heom a londen laȝen swiþe stronge
þat men maȝen tellen heore cun to spelle
and þerof wurchen songes inne Sæxlonde
Þa wes Vþer bliþe and igladed swuþe
and spac wiþ his duȝeþe þe deore him wes an heorte
 and þas word sæide Vþer þe alde
Sexisce men me habbeoþ for hene ihalden
mine unhæle me atwiten mid heore hokerworden
for ich wes here ilad inne horsebere
 and sæiden þat ich wes ded and mi duȝeþe aswunden 
And nu is muchel sellic isiȝen to þissere riche
þat nu haueþ þeos dede king þas quiken aqualden
 and summe he heom flæmde uorþ mid þan wedere
Nu iwurþen herafter Drihttenes wille
Fluȝen Sæxisce men feondliche swiþe
þe weoren bihalues ihalden from þan fihte
forþ heo gunnen scriþen into Scotlonde
and nomen heom to kinge Colgrim þene hende
He wes Hængestes mæie and monnen him leofuest
and Octa hine lufede þæ while þe he leouede
Weoren þa Saxisce men swiþe iswunten
 and iscriþen heom tosomne into Scotlonde
 and Colgrim þene hende heo makeden to kinge
 and sumneden færde wide ȝeond þan ærde
and sæiden þat heo wolden mid heore wiþercraften
inne Winchastre tun quellen Vþer Pendragun
Wa la wa þat hit sculde iwurþen swa
Nu sæiden Saxisce men in heore somrunen
Nime we six cnihtes wise men and wihte
hæweres witere and senden we to hirede
læten heom uorþ liþen an almesmonnes wisen
 and wunien an hirede mid heȝe þan kinge
and æuerælche dæie þurhgon al þa duȝeþe
and gan to þas kinges dale swulc heo weoren vnhale
 and imong þan wracchen harcnien ȝeorne
ȝif mon mihte mid crafte a dæi oþer a nihte
inne Winchæstres tun cumen to Vþer Pendragun
 and mid morþspelle þene king aquellen
þenne weoren heore iwil allunge iwurden
þenne weoren heo carelæse of Costantines cunne
Nu wenden forþ þa cnihtes al bi dæies lihten
on ælmesmonnes claþes cnihtes forcuþest
to þas kinges hirede þer heo hærm wrohten
Heo eoden to þære dale swulc heo weoren unhale
 and hærcneden ȝeornen of þas kinges hærme
hu me þæne king mihte to dæþe idihte
Þa imetten heo enne cniht from þan kinge he com riht
he wes Vþeres mæi and monnen him leofuest
Þas swiken þer heo sæten onlongen þere streten 
cleopeden to þan cnihte mid cuþliche worden
Lauerd we beoþ wracche men a þissere weorlderiche
while we weoren on londe for gode men iholden
a þat Sæxisce men setten us adune
 and al biræiueden us and ure æhten binomen us
Nu we beden singeþ for Vþer kinge
ælche dæie on a mæl ure mete trukeþ
ne cumeþ nauere inne ure disc neoþer flæs ma no fisc
no nanes cunnes drænc buten water scenc
buten water clæne for þi we beoþ þus læne
Þis iherde þe cniht aȝæn he eode forþriht
 and com to þan kinge þer he lai on bure
 and seide to þan kinge Lauerd beo þu on sunde
herute sitteþ six men iliche on heouwen
alle heo beoþ iferen iscrudde mid heren
While heo weoren a þissere worlderichen
godfulle þeines mid goden afeolled
nu habbeoþ Sæxisce men isæt hom to grunden
þat heo beoþ on weorlde for wracchen ihalden
no raccheoþ heo to borde buten bræd ane
no to heore drencches bute water scenches
Þus heo leodeþ heore lif inne þire leode
 and heore beoden biddeþ þat Godd þe lete longe libben
Þa quaþ Vþer þe king Let heom cumen hider in
ich heom wulle scruden and ich heom wulle ueden
for mines Drihtenes lufe þa wille þa ich liuie
Comen into bure beornes þa swikele
þe king heom lette feden þæ king heom lette scruden
 and nihtes hom læiden ælc on his bedde
and ælc on his halue heoȝede ȝeorne
hu heo mihten þene king mid morþe aquellen
ah ne mihten heo þurh naþing aquellen Vþer þene king
ne þurh nane crafte cumen to him ne mahten
Þa iwærd hit in ane time þe ræin him gon rine
þa cleopede þer a læche þer he læi on bure
to ane burcnihte and hahte hine forþrihtes 
irne to þere welle þe wes onvæst þere halle
and setten þere ænne ohte swain to biwiten heo wiþ ræin
For þe king ne mai on duȝeþe bruken nanes drenches
buten cald welles stræm þat him is iqueme
þat is to his ufele aþelest alre drencche
Þas speche uorþrihtes iherden þas six cnihtes
to harme heo weoren wiþte and ut wenden bi nihte
forþ to þere welle þer ho hærm wrohten
Vt heo droȝen sone amppullen scone
ifulled mid attere weten alre bitterest
six amppullen fulle heo ȝeoten i þan welle
þa wes þa welle anan al mid attre bigon
Þa weoren ful bliþe þæ swiken on heore liue
 and forþ heo iwenden ne dursten heo þer bilæfen
Þa comen þer forþrihtes tweien burcnihtes
heo beren on heore honde twæie bollen of golde
Heo comen to þare welle and heore bollen feolde
aȝæin heo gunnen wende to Vþer þan kinge
forþ into þan bure þer he læi on bedde
Hail seo þu Vþer nu we beoþ icumen her
and we habbeoþ þe ibroht þat þu ær bedde
cæld welle water bruc hit on wunne
Vp aras þe seocke king and sat on his bedde
of þan watere he dronc and sone he gon sweten
his heorte gon to wakien his neb bigon to blakien
his wombe gon to swellen þe king gon to swelten
Næs þer nan oþer ræd þer wes Vþer king dæd
alle heo iwurþen dede þat drunken of þan watere
Þa þat hired isah þat sorhȝen of þan kinge
 and of þas kinges monnen þe mid attre weoren fordone
þa wenden to þere welle cnihtes þe weoren snælle
 and þa welle forduden mid derfulle swincche
mid eorþe and mid stanen stepne hul makeden
Þa nomen þa duȝeþe þene king dede
vnimete uolc and forþ hine uereden
stiþimodede men in to Stanhengen
 and hine þer bureden bi leofen his broþer
side bi side beiene heo þer liggeþ
Þa com hit al togadere þat hæhst wes on londe 
eorles and beornes and bocilarede men
heo comen to Lundene to muchelere hustinge
Nomen heom ro rade þeines riche
þat heo wolden ouer sæ senden sonde
into Bruttainne after bezst alre ȝeoȝeþe
þa a þissere weorldenriche a þan dæȝen weore
Ærþur ihaten bezst alre cnihten
and suggen þat he cumen sone to his kinedome
for dæd him wes Vþer alswa Aurilien wes ær
and Vþer Pendragune nefde nenne oþerne sune
þat mihte after his daȝen halden Bruttes to laȝe
mid wurþscipe halden and þisne kinedom walden
For ȝæt weoren in þissen londe Sæxes atstonden
Colgrim þe kene and moni þusend of his iueren
þa ofte ure Bruttes makeden hufele burstes
Bruttes ful sone þreo biscopes nomen
and ridæres seouene ræiȝe on wisdome
forþ heo gunnen buȝen into Bruttaine
 and heo ful sone to Ærþure comen
Hail seo þu Arþur aþelest cnihten
Vþer þe græten þa he sculde iwiten
 and bæd þat þu sculdest a Brutten þe seoluen
halden laȝen rihte and hælpen þine folke
and witen þisne kinedom swa god king sculden don
þine feond flæmen and driuen heom of londen
 and he bad þe to fultume þene milde Godes sune
þat þu mostes wel don and þat lond of Godde afon
for dæd is Vþer Pendragun and þu ært Ærþur his sune
 and dæd is þe oþer Aurilien his broþer
Þus heo gunnen tellen and Arþur sæt ful stille
ænne stunde he wes blac and on heuwe swiþe wak
ane while he wes reod and reousede on heorte
Þa hit alles up brac hit wes god þat he spac
þus him sæide þerriht Arþur þe aþele cniht
Lauerd Crist Godes sune beon us nu a fultume
þat ich mote on life Goddes laȝen halden
Fiftene ȝere wes Arþur ald þa þis tiþende him wes itald
 and alle heo weoren wel bitoȝen for he wes swiþe iþoȝe
Ærþur forþrihtes cleopede his cnihtes 
 and hæhte æuerælcne mon bonnien his weppnen
 and heore hors sadelie hiȝendliche swiþe
for he wolde buȝe to þissere Brutene
To þere sæ wenden sele þeines
at Mihæles Munte mid muchelere uerede
þa sæ heo sætten a þat strond at Suþhamtune heo comen alond
Forþ him gon ride Arþur þe riche
riht to Selechæstre þer him sel þuhte
þer wes Bruttene weored baldeliche isomned
Muchel wes þa blisse þa Arþur com to burhȝe
þer wes bemene blæst and swiþe glade beornes
þer heo houen to kinge Arþur þene ȝunge
Þa þe Arþur wes king hærne nu seollic þing
he wes metecusti ælche quike monne
cniht mid þan bezste wunder ane kene
he wes þan ȝungen for fader þan alden for frouer
and wiþ þan vnwise wunder ane sturnne
woh him wes wunder laþ and þat rihte a leof
Ælc of his birlen and of his burþæinen
 and his bercnihtes gold beren an honden
to ruggen and to bedde iscrud mid gode webbe,
Nefde he neuere nænne coc þat he nes keppe swiþe god
neuær nanes cnihtes swein þat he næs bald þein
Þe king heold al his hired mid hæȝere blise
 and mid swulche þinges he ouercom alle kinges
mid ræhȝere strengþe and mid richedome
swulche weoren his custes þat al uolc hit wuste
Nu wes Arþur god king his hired hine lufede
æc hit wes cuþ wide of his kinedome
Þe king huld i Lundene ane muchele hustinge
þerto weoren ilaþede his leondcnihtes alle
riche men and hæne to hæȝen þan king
Þa þe hit wes al icume uolc vnimete
vp aræs Arþur aþelest kingen
 and lette bringen him biforen halidomes wel icoren
þerto gon cneoli þe king sume þrie
nuste noht his duȝeþe what he deme wolde
Arþur heold up his riht hond ænne aþ he þer swor
þat næuere bi his liue for nanes monnes lære 
ne sculden inne Brutene Sæxes wurþen bliþe
londes beon wurþen no wurþscipe bruke
ah he heom wolde flemen for heo weoren iuæid wiþ him
sloȝen Vþer Pendragune þe wes Costances sune
swa heo duden þene oþer Aurilien his broþer
for þi heo weoren on londe laþest alre uolke
Arþur forþrihtes nom his wise cnihtes
weore heom lef weore heom laþ alle heo sworen þene aþ
trouliche þat heo wolden mid Arþure halden
 and wreken þene king Vþer þat Sæxes aqualden her
Arþur his writen sende wide ȝeond his londe
after alle þan cnihten þe he biȝiten mihte
þat heo ful sone to þan kinge comen
 and he heom wolde on londe leofliche athalden
scipien heom mid londe mid seoluere and mid golde
Forþ þe king ferde mid vnimete uerde
folc he ledde sællic and ferde riht to Eouerwic
Þer he læi ane niht amærwe he ferde forþriht
þer he wuste Colgrim and his iueren mid him
Seoþþen Octa wes ofslaȝen and idon of lifdæȝen
þe wes Hengestes sune vt of Sæxlonde icumen
Colgrim wes þe hæhst mon þat ut of Saxlonde com
after Hengeste and Horse his broþer
 and Octa and Ossa and heore iuere Ebissa
Heold a þan ilke dæȝen Colgrim Sæxes to laȝen
ladde and radde mid ræȝere strengþe
muchel wes þat moncun þat ferde mid Colgrim
Colgrim iherde tidende of Arþure þan kinge
þat he touward him com and wolde him vfel don
Colgrim hine biþohte whæt he don mahte
 and bonnede his uerde ȝeond al þan norþ ærde
Þer liþen tosomne alle Scotleode
Peohtes and Sæxes siȝen heom togæderes
 and moniennes cunnes men uuleden Colgrimen
Forþ he gon fusen mid vnimete verde
toȝaines Arþure aþelest kingen
he þohte to quellen þe king on his þeoden
 and his folc uallen uolden to grunden 
 and setten al þis kinelond an his aȝere hond
 and fallen to þan grunde Arþur þene ȝunge
Forþ wende Colgrim and his ferde mid him
 and wende mid his ferde þat he com to ane watere
þat water is ihaten Duglas duȝeþen hit aquelde
Þer com Arþur him aȝein ȝaru mid his fehte
in ane brade forde þa ferden heom imetten
fastliche onsloȝen snelle heore kempen
feollen þa uæie uolden to grunde
Þer wes muchel blodgute balu þer wes riue
brustlede scæftes beornes þer ueollen
Þat isæh Arþur on mode him wes unneþe
Arþur hine biþohte whæt he don mahte
 and teh hine abacward in enne uald brade
Þa wenden his feond þat he flæn walde
þa wes glad Colgrim and al his ferde mid him
heo wenden þat Arþur mid arhþe weore afallæd þere
 and tuȝen ouer þat water alse heo wode weoren
Þa Arþur þat isah þat Colgrim him wes swa neh
 and heo weoren beien bihalues þan wateren
þus seide Arþur aþelest kingen
Iseo ȝe mine Bruttes here us bihalfues
ure iuan uulle Crist heom aualle
Colgrim þene stronge ut of Sæxlonde
His cun i þisse londe ure ælderne aqualden
ah nu is þe dæi icumen þe Drihten haueþ idemed
þat he scal þat lif leosen and leosien his freonden
oþer we sculle dæde beon ne muȝe we hine quic iseon
Scullen Sæxisce men sorȝen ibiden
 and we wreken wurhliche ure winemaies
Vp bræid Arþur his sceld foren to his breosten
 and he gon to rusien swa þe runie wulf
þenne he cumeþ of holte bihonged mid snawe
and þencheþ to biten swulc deor swa him likeþ
Arþur þa cleopede to leofe his cnihten
Forþ we biliue þeines ohte
alle somed heom to alle we sculleþ wel don 
 and heo uorþ hælden swa þe hæȝe wude
þenne wind wode weieþ hine mid mæine
Fluȝen ouer þe woldes þritti þusend sceldes
 and smiten a Colgrimes cnihtes þat þa eorþe aȝæn quehte
Breken braden speren brustleden sceldes
feollen Sæxisce men folden to grunden
Þat isah Colgrim þeruore wa wes him
þe alre hendeste mon þe ut of Sexlonde com
Colgrim gon to flænne feondliche swiþe
 and his hors hine bar mid hæhȝere strengþe
ouer þat water deope and scelde hine wiþ dæþe
Saxes gunnen sinken sorȝe heom wes ȝiueþe
Arþur wende his speres ord and forstod heom þene uord
þer adruncke Sexes fulle seoue þusend
Summe heo gunnen wondrien swa doþ þe wilde cron
i þan moruenne þenne his floc is awemmed
 and him haldeþ after hauekes swifte
hundes in þan reode mid reouþe hine imeteþ
þenne nis him neouþer god no þat lond no þat flod
hauekes hine smiteþ hundes hine biteþ
þenne biþ þe kinewurþe foȝel fæie on his siþe
Colgrim ouer feldes flæh him biliues
þat he com to Eouerwic riden swiþe sellic
he wenden into burȝe and faste heo biclusde
hafuede he binnen ten þusend monnen
burhmen mid þa beztse þe him bihalues weoren
Arþur halde after mid þritti þusend cnihten
 and ferde riht to Eouerwic mid folke swiþe sellic 
and bilæi Colgrim þe weorrede aȝæin him
Seouen niht þer biuoren wes suþward ifaren
Baldolf þe hende broþer Colgrimes
and lai bi þare sæbrimme and abad Childrichen
Childric wes i þan daȝen cæiser of riche laȝen
inne Alemaine þat aþel wes his aȝene
Þa iherde Baldolf þer he bi sæ lai
þat Arþur hafde inne Eouerwic Colgrim biclused
Baldolf hæfde ibonned seouen þusend monnen
baldere beornnen þe bi sæ leien
heo nomen heom to ræden þat aȝæin heo wolden riden
and bilæuen Childric and faren into Eouerwic
 and fehten wiþ Arþure and aquellen al his duȝeþe
Baldolf swor on his grome þat he wolde beon Arþures bone
 and bruken al þas riche mid Colgrime his broþere
Nolde Baldolf abide þan keisere Childriche
ah þenne he ferde uorþ and droh him forþrihtes norþ
from dæie to dæie mid baldre duȝeþe
þat he com in ane wude in ane wilderne
from Arþures ferde fulle seoue milen
He hafde iþohte bi nihten mid seouen þusend cnihten
to riden uppen Arþur ær þe king wore war
and his folc afeollen and hine seolf aquelle
Ah al hit oþer iwarþ oþer he iwende
for Baldolf hafede on hirede ænne cniht Bruttiscne
he wes Arþures mæi Maurin ihaten
Maurin bihalues to þan wude halde
þurh wude and þurh feldes þat he com to Arþures teldes
and þus seide sone to Arþur kinge
Hail seo þu Arþur kingene aþelest
ich æm hidere icume ich æm of þine cunne
Her is Baldulf icumen mid swiþe hærde hæregumen
 and þencheþ in þissere nihte to slæn þe and þine cnihtes
to wracken his broþer þe swiþe is vnbalded
ah Godd him scal forwrænen þurh his muchele mihten
 and send nu uorþ Cador þene eorl of Cornwaile
and mid him ohte cnihtes gode and wihte
fulle seoue hundred selere þeines
 and ich heom wulle ræden and ich hom wulle leden
hu heo muwen Baldulf slæn alse enne wulf
Forþ ferde Cador and alle þas cnihtes
þat heo comen bihalues þer Baldulf lai on comele
heo him to helden on ælchere haluen
heo sloȝen heo nomen al þat heo aneh comen
þer weoren aqualde niȝen hundred alle italde
Baldulf wes bihalues igan him aburhȝen
 and þurh þa wilderne flæh feondliche swiþe
and hafde his men leofe mid reouþe bilæfued 
 and fleh him swa feor norþ þat he com swa uorþ
þer Arþur lai in uolde mid richen his ferde
al abuten Eouerwic king swiþe seollic
Colgrim wes wiþinnen mid Sæxisce monnen
Baldulf hine biþohte what he don mihte
mid wulches cunnes ginne he mihte cumen binnen
into þere burhȝe to Colgrime his broþere
þe wes him on liue leofest alre monne
Baldulf lette striken to þan bare lichen
his bærd and his chinne and makede hine to crosse
he lette sceren half his hæfd and nom him ane harpe an hond
He cuþen harpien wel an his childhaden
 and mid his harpe he ferde to þas kinges hirede
 and gon þær to gleowien and muche gome to makien
Ofte me hine smæt mid smærte ȝerden
ofte me hine culde swa me deþ crosce
ælc mon þe hine imette mid bismare hine igratte
swa nauere na mon nuste of Baldulfes custe
buten hit weore crosse icumen to þan hirede
Swa he eode longe upward swa longe he eode adunward
þæt heo weoren warre þe weoren þær wiþinnen
þæt hit wes Baldulf Colgrimes broþer
Heo wurpen ut enne rap and Baldulf hine faste igrap
and brudden up Baldolf þat he binnen com
mid swulches cunnes ginnes Baldulf com wiþinnen
Þa wes bliþen Colgrim and alle his cnihtes mid him
and swiþe heo gunnen þrattien Arþur þene king
Arþur bihalues wes and þis gomen isæh
and wraþde hine sulfne wunderliche swiþe
and hæhte anan wepnien al his wunliche uolc
he þohte þe burhȝe mid strengþe to biwinnen
Alse Arþur wolde to þan walle ræse
þa com þer riden Patric þe ricche mon
Þat wes a Scottisc þein scone an his londen
 and þus clupien agon to þan kinge anan
Hail seo þu Arþur aþelest Brutten 
Ich þe wulle tellen neouwe tidende
of þan kæisere Childriche þan wode and þan richen
þan strongen and þan balden He is inne Scottlonde
ihælde to are hafene and hames forberneþ
and waldeþ al ure lond after his ahȝere hond
He haueþ uerde wel idone al þa strengþe of Rome
he sæiþ mid his ȝelpe þenne me him win scenccheþ
þat þu ne dærst in nare stude his ræsses abiden
no on uelde no on wude no nauere nane stude
 and ȝif þu him abidest he þe wule binden
quellen þine leoden and þi lond aȝen
Ofte wes Arþure wa nauere wurse þene þa
and he droh hine abac bihalues þere burȝe
clupede to ræde cnihtes to neode
beornes and eorles and þa hali biscopes
 and bad þat heo him radden hu he mihte on richen
mid his monweorede his monscipe halden
 and fehten wiþ Childriche þan stronge and þan richen
þa hider wolde liþe to helpen Colgrime
Þa andswarede Bruttes þa þere weoren bihalues
Faren we riht to Lundene and lete hine liþen after
 and ȝif he cumeþ riden sorȝe he scal ibiden
he seolf and his ferde fæie scal iwurþen
Arþur al bilufeden þat radden his leoden
forþ he gon liþen þat he to Lundene com
Colgrim wes in Eouerwic and þær abad him Childric
Chilric gon wende ȝeon þan norþ ende
 and nom on honde muchæl dal of londe
Al Scotþeode he ȝaf his ane þeine
 and al Norþhumberlond he sette his broþer an hond
Galeweoie and Orcaneie he ȝaf his ane eorle
himseolf he nom from Humbre þat lond into Lundene
Ne þohte he naueremare of Arþur habben are
buten he wolden his mon bicume Arþur Vþeres sune
Arþur wes in Lundene mid alle Brutleoden
he bed his ferde ȝeond alle þissen ærde
þat æuerælc mon þe him god vþen
ræþe and ful sone to Lundene comen
Þa wes Ænglene lond mid ærmþe offulled
her wes wop and her wes rop and reouþen vniuoȝe 
muchel hunger and hæte at æuerælche monnes ȝete
Arþur sende ouer sæ sele tweie cnihtes
to Hoele his mæie þe wes him leofest monnen
þe ahte Bruttaine cniht mid þan bezste
and bad hine ful sone þat he hider come
liþen to londe leoden to helpen
for Chældrich hafde an honde muchel of þissen londe
and Colgrim and Baldulf him to iboȝen weoren
and þohten Arþur þene king driuen ut of cuþþen
binimen him his icunde and his kineriche
þenne were his cun iscend mid scomeliche witen
heore wurþscipe iloren a þissere worlderichen
þenne weoren þan kingge betere þat he iboren neore
Þis iherde Howel þa hahste of Brutaine
 and he cleopien agon his sele cnihtes anan
 and bæd heom to horse hiȝenliche swiþe
 and faren into France to þan freo cnihten
 and seide heom þat heo comen raþe and ful sone
to Mihæles Munte mid muchere strenþe
alle þa þe wolden of seoluere and of golde
wurhscipe iwinne a þissere weorlderichen
To Peito he sende sele his þeines
 and summe touward Flandres feondliche swiþe
and to Turuine tweie þer wenden
 and into Gascuinne cnihtes æc gode
 and hahten heom mid maine touward Mihhæles Munte
 and ær heo eoden to ulode heo sculden habbeon ȝiuen gode
þat heo mihte þa bliþere buȝen from heore ærde
 and mid Howele þan hende cumen to þissen londe
to helpen Arþure aþelest kingen
Þreottene dæies igon weoren seoþþen þa beoden commen þære
þa halden heo to sæ swa hahȝel deh from wolcne
twa hundred scipene þer weoren wel biwitene
me feolden heom mid folke and heo forþ wenden
wind stod and þat weder after heore wille
and heo at Hamtone halden to londe
Up leoppen of scipe wode scalkkes 
beren to londe halmes and burnen
mid spæres and mid sceldes heo wriȝen al þa feldes
Þer wes moni bald Brut þat beot wes aræred
heo beoteden swiþe bi heore quiken liue
þat heo wolden igræten Cheldric þene richen
þene balde kæisere mid muchele harme þere
And ȝif he nolde awæi fleon and touward Alemaine teon
and he wolde on londe mid fehte atstonden
mid balde his beornen beorkes abiden
here beo sculde bilauen þat heom weore alre leofest
hafden and heore honden and heore white halmes
 and swa heo scullen on londen losien heore freonden
hælden into hælle hæþene hundes
Arþur wes i Lundene aþelest kingen
 and iherde suggen suþere spellen
þat was icumen to londe Howel þe stronge
to Hamtune forþrihtes mid þritti þusen cnihten
 and mid vnimete uolke þat wolleȝede þan kinge
Arþur him toȝaines bah mid hæhȝere blisse
mid muchelere monweorede toȝæines his mæie
Tosomne heo comen blisse wes on hirede
custen and clupten and cuþliche speken
 and anan forþrihtes somneden heore cnihtes
Þa weoren þer tosomne sele twa ferden
Howel sculde dihten þritti þusend cnihten
 and Arþur hafde an londe feouwerti þusend an honde
Forþrihtes he wenden touward þan norþ ænde
toward Lincolne þe Cheldric þe kaisere bilai
Ah he heo þa ȝæte nefde noht biwunnen
for þer weoren wiþinnen seoue þusen monnen
ohte men and wihte dæies and nihtes
Arþur mid his ferde fusde touward burȝe
 and Arþur forbæd his cnihtes dæies and nihtes
þat heo liþen stille swulc heo stelen wolden
liþen ouer leoden and luden bilefden
hornes and bemen alle weoren bilafde
Arþur nom enne cniht þe wes oht mon and wiht
 and sende hine to Lincolne to leuen his monnen 
 and he heom to soþe sæide mid muþe
þat cumen wolde Arþur aþelest kingen
to þere middernihte and mid him moni god cniht
 and ȝe wiþinne þenne beoþ eou iwarre
þat þenne ȝe ihereþ þene dune þat ȝe ȝæten untunen
and fuseþ ut of burȝe and eoure feond felleþ
 and smiteþ a Cheldrichen þan strongen and þan richen
and we heom sculleþ tellen Bruttisse spelles
Hit was to þere middelniht þe mone scæn suþriht
Arþur mid his ferde fusde to burh
þat folc wes swa stille swa heo stelen wolden
forþ heo comen liþen þat heo iseiȝen Lincolne
Þus him cleopien agon Arþur þe kene mon
Whar beo ȝe mine cnihtes mine hærekemppen
Iseo ȝe þa teldes þer Childrich liþ i ueldes
Colgrim and Baldulf mid baldere strengþe
þat Alemainisce uolc þat us hæfeþ ihærmed
 and þat Sæxisce uolc þat sorȝen us bihateþ
þat alle habbeoþ aqualde þa hæhste of mine cunne
Constanz and Constantin and Vþer þe wes fader min
and Auriliæn Ambrosie mines fader broþer
 and moni þusend monnen of aþele mine cunne
Uten we heom to liþe and to grunde leggen
and wreken wruþliche ure cun and heore riche
and alle somed forþriht nu ride æueralc god cniht
Arþur gon to riden þa ferde gon gliden
swulc al þa eorþe wolde forbærnen
and smiten i þa ueldes imong Childriches teldes
Þæt wes þæ æreste mon þe þer cleopien agon
Arþur þe heȝe gume þe wes Vþeres sune
kenliche and lude swa bicumeþ kinge
Nu fulste us Marie Goddes milde moder
and ich ibidde hire sune þat he us beon a fultume
Æfne þan wordes turnden heo heore ordes
stikeden and sloȝen al þat heo neh comen
And cnihtes ut of burhȝe buȝen heom toȝæines
ȝif heo fluȝen to burȝen þer heo forwurden
ȝif heo floȝen to þa wude þer hi heom forduden 
comen þer heo comen æuere heo heom sloȝen
Nis hit a nare boc idiht þat æuere weore æi fiht
inne þissere Bruttene þat balu weore swa riue
for volken him wes ærmest þat æuere com to ærde
þer wes muchel blodgute balu wes on folke
dæþ þer wes rife þe eorþe þer dunede
Childrich þe kæisere hæfede ænne castel here
a Lincolnes felde þer he læi wiþinnen
þe wes neouwen iworht and swiþe wel biwust
 and þere weoren mid him Baldulf and Colgrim
and iseȝen þat heore uolc fæiesih worhten
 and heo forþriht anon on mid heore burnen
and fluȝen ut of castle kenscipe bidaled
and fluȝen forþriht anan to þe wude of Calidon
Heo hafden to iferen seouen þusend rideren
and ho bilafden ofslaȝen and idon of lifdaȝen
feowerti þusunde ifeolled to þan grunde
Alemainisce men mid ærmþe fordemed
and þa Sexisce men ibroht to þan grunden
Þa isæh Arþur aþelest kingen
þat Childrich wes ifloȝen into Calidonie itoȝen
and Colgrim and Baldulf mid him iboȝen weoren
into þan haȝe wude into þan hæȝe holme
 and Arþur bæh after mid sixti þusend cnihten
Bruttene leoden þene wude al bileien
and an are halfe hine feolden fulle seoue milen
treo uppen oþer treoliche faste
an oþer halue he hine bilai mid his leodferde
þreo daȝes and þreo niht þat wes heom muchel pliht
Þa isæh Colgrim alse he læi þerin
þat þer wes buten mete scarp hunger and hete
ne heom no heore horsen hælp nefde nenne
And þus cleopede Colgrim to þan kaisere
Sæie me lauerd Childric soþere worden
for whulches cunnes þinge ligge we þus here
Whi nulle we ut faren and bonnien ure ferden 
and biginnen fehtes wiþ Arþur and wiþ his cnihtes
for betere us is on londe mid monscipe to liggen
þene we þus here for hungere towurþen
iswencheþ us sære folke to scare
Oþer we sendeþ wiþ and wiþ and ȝeornen Arþures griþ
and bidden þus his milce and ȝisles him bitechen
 and wurchen freondscipe wiþ þan freo kinge
Þis iherde Childric þer he læi wiþinne dic
and he andswarede wiþ ærmliche stefene
Ȝif hit wulle Baldulf þe is þin aȝe broþer
and ma of ure iferen þe mid us sunden here
þat we bidden Arþures griþ and sahtnesse him wurchen wiþ
after æuwer wille don ich hit wulle
For Arþur is swiþe hæh mon ihalden on leoden
leof alle his monnen and of kinewurþe cunne
al of kingen icume he wes Vþeres sune
 and oft hit ilimpeþ a ueole cunne þeoden
þer gode cnihtes cumeþ to sturne fihte
þat heo ærest biȝiteþ after heo hit leoseþ
 and al swa us toȝere is ilumpen here
 and æft us bet ilimppeþ ȝif we moten liuien
Sone forþrihtes andswareden þa cnihtes
Alle us biluuieþ þisne ræd for þu hafest wel isæid
Heo nomen twælf cnihtes and senden forþrihtes
þer he wes on telde bi þas wudes ende
þe an cleopeden anan mid quickere stefne
Lauerd Arþur þi griþ we wolden speken þe wiþ
hider þe kaisere us sent Childric ihaten
 and Colgrim and Baldulf beien tosomne
Nu and æueremare heo biddeþ þine ære
þine men heo wulleþ bicumen and þine monscipe hæȝen
 and heo wulleþ ȝiuen þe ȝisles inowe
 and halden þe for lauerd swa þe beoþ alre leofest
ȝif heo moten liþe heonene mid liue
into heore leoden and laþspæl bringen
For her we habbeoþ ifunden feole cunne sorȝen
at Lincolne bilæued leofe ure mæies 
sixti þusend monnen þa þer beoþ ofslæȝene
 and ȝif hit þe weore wille an heorte
þat we mosten ouer sæ winden mid seile
nulle we naueremare æft cumen here
for her we habbeoþ forloren leoue ure mæies
swa longe swa biþ æuere her ne cume we næuere
Þa loh Arþur ludere stefene
Iþonked wurþe Drihtene þe alle domes waldeþ
þat Childric þe stronge is sad of mine londe
Mi lond he hafeþ todæled al his duȝeþe cnihtes
me seoluen he þohte driuen ut of mire leoden
halden me for hæne and habben mine riche
 and mi cun ai foruaren mi uolc al fordemed
Ah of him biþ iwurþen swa biþ of þan voxe
þenne he biþ baldest ufenan þan walde
 and hafeþ his fulle ploȝe and fuȝeles inoȝe
for wildscipe climbiþ and cluden isecheþ
i þan wilderne holȝes him wurcheþ
Faren whaswa auere fare naueþ he næuere nænne kare
he weneþ to beon of duȝeþe baldest alre deoren
Þenne siȝeþ him to segges vnder beorȝen
mid hornen mid hunden mid haȝere stefenen
hunten þar talieþ hundes þer galieþ
þene vox driueþ ȝeond dales and ȝeond dunes
he ulih to þan holme and his hol isecheþ
i þan uirste ænde i þan holle wendeþ
þenne is þe balde uox blissen al bideled
 and mon him todelueþ on ælchere heluen
þenne beoþ þer forcuþest deoren alre pruttest
Swa wes Childriche þan strongen and þan riche
he þohten al mi kinelond setten an his aȝere hond
ah nu ich habbe hine idriuen to þan bare dæþe
whæþerswa ich wulle don oþer slæn oþer ahon
Nu ich wulle ȝifen him griþ and leten hine me specken wiþ
nulle ich hine slæ no ahon ah his bode ich wulle fon
ȝisles ich wulle habben of hæxten his monnen
hors and heore wepnen ær heo heonne wenden
and swa heo scullen wræcchen to heoren scipen liþen 
sæilien ouer sæ to sele heore londe
 and þer wirþliche wunien on riche
and tellen tidende of Arþure kinge
hu ich heom habbe ifreoied for mines fader saule
 and for mine freodome ifrouered þa wræcchen
Her wes Arþur þe king aþelen bidæled
nes þer nan swa rehȝ mon þe him durste ræden
þet him ofþuhte sære sone þerafter
Childric com of comela to Arþure þan kinge
 and he his mon þer bicom mid his cnihten alle
Feouwer and twenti ȝisles Childric þer bitæhte
alle heo weoren icorene and hæhȝe men iborenne
heo bitahten heore hors and heore burnen
scaftes and sceldes and longe heore sweordes
al heo bilæfden þat heo þer hæfden
forþ heo gunnen siȝen þat heo to sæ comen
þer heore scipen gode bi þere sæ stoden
Wind stod on wille weder swiþe murie
he scufen from þan stronde scipen grete and longe
þat lond heo al bilæfden and liþen after vþen
þat nænne siht of londe iseon heo ne mahten
Þat water wes stille after heore iwille
heo letten tosomne sæiles gliden
bord wiþ borden beornes þer spileden
sæiden þat heo wolden eft to þissen londe
 and wreken wurþliche heore winemæies
 and westen Arþures lond and leoden aquellen
and castles biwinnen and wilgomen wurchen
Swa heo liþen after sæ efne al swa longe
þat heo commen bitwiȝe Ænglelonde and Normandie
heo wenden heore lofes and liþen toward londe
þat heo comen ful iwis to Dertemuþe at Totteneis
mid muchelere blisse heo buȝen to þan londe
Sone swa heo a lond comen þat folc heo asloȝen
þa cheorles heo uloȝen þa tileden þa eorþen
heo hengen þa cnihtes þa biwusten þa londes
alle þa gode wiues heo stikeden mid cnifes
alle þa maidene heo mid morþe aqualden 
and þaie ilærede men heo læiden on gleden
Alle þa heoredecnauen mid clibben heo aqualden
heo velledden þa castles þat lond heo awæsten
þa chirechen heo forbarnden baluw wes on folke
þa sukende children heo adrenten inne wateren
Þat orf þat heo nomen al heo sloȝen
to heore inne ladden and suden and bradden
al heo hit nomen þat heo neh comen
Alle dæi heo sungen of Arþure þan kinge
and sæiden þat heo haueden hames biwunnen
þæ scolden heom ihalden in heore onwalden
 and þer heo wolden wunien wintres and sumeres
and ȝif Arþur weoren swa kene þat he cumen wolde
to fihten wiþ Childrichen þan strongen and þan richen
heo wolden of his rugge makien ane brugge
and nimen þa ban alle of aþele þan kinge
and teien heom togadere mid guldene teȝen
and leggen i þare halledure þer æch mon sculde uorþ faren
to wurþscipe Childriche þan strongen and þan riche
Þis wes al heore gome for Arþures kinges sceome
ah al hit iwraþ on oþer sone þerafter
heore ȝelp and heore gome ilomp heomseoluen to scame
 and swa deþ wel iwære þe mon þe swa ibereþ
Childric þe kaisere biwon al þat he lokede on
he nom Sumersete and he nom Dorsete
and al Deuenescire þat volc al forferde
and he Wiltunscire mid wiþere igrætte
he nom alle þa londes into þære sæstronde
Þa æt þan laste þa lette heo blawen
hornes and bemen and bonnien his ferden
 and forþ he wolde buȝen and Baþen al biliggen
and æc Bristouwe abuten birouwen
Þis was heore ibeot ær heo to Baþe comen
To Baþe com þe kæisere and bilæi þene castel þere
 and þa men wiþinnen ohtliche agunnen
stepen uppen stanene wal wel iwepned oueral
 and wereden þa riche wiþ þan stronge Childriche
Þer lai þe kaisere and Colgrim his iuere 
 and Baldulf his broþer and moni anoþer
Arþur wes bi norþe and noht herof nuste
ferde ȝeond al Scotlond and sette hit an his aȝere hond
Orcaneie and Galeweie Man and Murene
and alle þa londes þe þerto læien
Arþur hit wende to iwislichen þinge
þat Childric iliþen weore to his aȝene londe
and þat he naueremære nolde cumen here
Þa comen þa tidende to Arthure kinge
þat Childric þa kæisere icumen wes to londen
and i þan suþ ende sorȝen þer worhten
þa Arþur seide aþelest kingen
Walawa walawa þat ich sparede mine iua
þat ich nauede on holte mid hungere hine adrefed
oþer mid sweorde al hine toswungen
Nu he me ȝilt mede for mire god dede
ah swa me hælpen Drihten þæ scop þæs dæies lihten
þerfore he scal ibiden bitterest alre baluwen
harde gomenes his bone ich wulle iwurþen
Colgrim and Baldulf beiene ich wulle aquellen
 and al heore duȝeþe dæþ scal iþolien
Ȝif hit wule ivnnen Waldende hæfnen
ich wulle wurþliche wreken alle his wiþerdeden
ȝif me mot ilasten þat lif a mire breosten
 and hit wulle me iunne þat iscop mone and sunne
ne scal nauere Childric æft me bicharren
Nu cleopede Arþur aþelest kingen
Whar beo ȝe mine cnihtes ohte men and wiþte
To horse to horse haleþes gode
and we sculleþ buȝen touward Baþe swiþe
Leteþ up fusen heȝe forken
 and bringeþ her þa ȝæsles biforen ure cnihtes
and heo scullen hongien on hæȝe treowen
Þer he lette fordon feouwer and twenti childerren
Alemainisce men of swiþe heȝe cunnen
Þa comen tidende to Arþure þan kinge
þat seoc wes Howel his mæi þerfore he wes sari 
i Clud ligginde and þer he hine bilæfde
Hiȝenliche swiþe forþ he gon liþe
þat he bihalues Baþe beh to ane uelde
þer he alihte and his cnihtes alle
and on mid heore burnen beornes sturne
 and he a fif dæle dælde his ferde
Þa he hafde al iset and al hit isemed
þa dude he on his burne ibroide of stele
þe makede on aluisc smiþ mid aþelen his crafte
he wes ihaten Wygar þe Witeȝe wurhte
His sconken he helede mid hosen of stele
Calibeorne his sweord he sweinde bi his side
hit wes iworht in Aualun mid wiȝelefulle craften
Halm he set on hafde hæh of stele
þeron wes moni ȝimston al mid golde bigon
he wes Vþeres þas aþelen kinges
he wes ihaten Goswhit ælchen oþere vnilic
He heng an his sweore ænne sceld deore
his nome wes on Bruttisc Pridwen ihaten
þer wes innen igrauen mid rede golde stauen
an onlicnes deore of Drihtenes moder
His spere he nom an honde þa Ron wes ihaten
Þa he hafden al his iweden þa leop he on his steden
Þa he mihte bihalden þa bihalues stoden
þene uæireste cniht þe verde scolde leden
ne isæh næuere na man selere cniht nenne
þene him wes Arþur aþelest cunnes
Þa cleopede Arþur ludere stæfne
Lou war her biforen us heþene hundes
þe sloȝen ure alderen mid luþere heore craften
and heo us beoþ on londe læþest alre þinge
Nu fusen we hom to and stærcliche heom leggen on
 and wræken wunderliche ure cun and ure riche
 and wreken þene muchele scome þat heo us iscend habbeoþ
þat heo ouer vþen comen to Dertemuþen
 and alle heo beoþ forsworene and alle heo beoþ forlorene
heo beoþ fordemed alle mid Drihttenes fulste 
Fuse we nu forþward uaste tosomne
æfne al swa softe swa we nan ufel ne þohten
and þenne we heom cumeþ to miseolf ic wullen onfon
an alre freomeste þat fiht ich wulle biginnen
Nu we scullen riden and ouer lond gliden
and na man bi his liue lude ne wurchen
ah faren fæstliche Drihten us fulsten
Þa riden agon Arþur þe riche mon
beh ouer wælde and Baþe wolde isechen
Þa tidende com to Childriche þan strongen and þan richen
þat Arþur mid ferde com al ȝaru to fihte
Childric and his ohte men leopen heom to horsen
igripen heore wepnen heo wusten heom ifæied
Þis isæh Arþur aþelest kinge
isæh he ænne hæþene eorl hælden him toȝeines
mid seouen hundred cnihten al ȝærewe to fihten
Þe orl himseolf ferde biforen al his genge
 and Arþur himseolf arnde biuoren al his ferde
Arþur þe ræie Ron nom an honde
he stræhte scaft stærcne stiþimoden king
his hors he lette irnen þat þa eorþe dunede
Sceld he braid on breosten þe king wes abolȝen
he smat Borel þene eorl þurhut þa breosten
þat þæ heorte tochan and þe king cleopede anan
Þe formeste is fæie nu fulsten us Drihte
and þa hefenliche quene þa Drihten akende
Þa cleopede Arþur aþelest kinge
Nu heom to nu heom to þat formest is wel idon
Bruttes hom leiden on swa me scal a luþere don
heo bittere swipen ȝefuen mid axes and mid sweordes
Þer feolle Cheldriches men fulle twa þusend
swa neuere Arþur ne les næuere ænne of his
þer weoren Sæxisce men folken alre ærmest
 and þa Alemainisce men ȝeomerest alre leoden
Arþur mid his sweorde fæiescipe wurhte
al þat he smat to hit wes sone fordon
Al wæs þe king abolȝen swa biþ þe wilde bar
þenne he i þan mæste monie swin imeteþ 
Þis isæh Childric and gon him to charren
 and beh him ouer Auene to burȝen himseoluen
and Arþur him læc to swa hit a liun weoren
 and fusde heom to flode monie þer weoren fæie
þer sunken to þan grunde fif and twenti hundred
þa al wes Auene stram mid stele ibrugged
Cheldric ouer þat water flæh mid fiftene hundred cnihten
þohte forþ siþen and ouer sæ liþen
Arþur isæh Colgrim climben to munten
buȝen to þan hulle þa ouer Baþen stondeþ
 and Baldulf beh him after mid seoue þusend cnihtes
heo þohten i þan hulle hæhliche atstonden
weorien heom mid wepnen and Arþur awæmmen
Þa isæh Arþur aþelest kingen
whar Colgrim atstod and æc stal wrohte
þa clupede þe king kenliche lude
Balde mine þeines buhȝeþ to þan hulles
For ȝerstendæi wes Colgrim monnen alre kennest
nu him is al swa þere gat þer he þene hul wat
hæh uppen hulle fehteþ mid hornen
þenne comeþ þe wlf wilde touward hire winden
Þeh þe wulf beon ane buten ælc imane
 and þer weoren in ane loken fif hundred gaten
þe wulf heom to iwiteþ and alle heom abiteþ
Swa ich wulle nu todæi Colgrim al fordemen
ich am wulf and he is gat þe gume scal beon fæie
Þa ȝet cleopede Arþur aþelest kingen
Ȝurstendæi wes Baldulf cnihten alre baldest
nu he stant on hulle and Auene bihaldeþ
hu ligeþ i þan stræme stelene fisces
mid sweorde bigeorede heore sund is awemmed
heore scalen wleoteþ swulc goldfaȝe sceldes
þer fleoteþ heore spiten swulc hit spæren weoren
Þis beoþ seolcuþe þing isiȝen to þissen londe
swulche deor an hulle swulche fisces in wælle
Ȝurstendæi wes þe kaisere kennest alre kingen
nu he is bicumen hunte and hornes him fulieþ 
flihþ ouer bradne wæld beorkeþ his hundes
he hafeþ bihalues Baþen his huntinge bilæfued
freom his deore he flicþ we hit scullen fallen
and his balde ibeot to nohte ibringen
and swa we scullen bruken rihte biȝæten
Efne þan worde þa þe king seide
he bræid hæȝe his sceld forn to his breosten
he igrap his spere longe his hors he gon spurie
Neh al swa swiþe swa þe fuȝel fliȝeþ
fuleden þan kinge fif and twenti þusend
whitere monnen wode under wepnen
hælden to hulle mid hæhȝere strengþe
and uppen Colgrime smiten mid swiþe smærte biten
And Colgrim heom þer hente and feolde þa Bruttes to grunde
i þan uormeste ræse fulle fif hundred
Þat isæh Arþur aþelest kingen
and wraþ him iwræþþed wunder ane swiþe
and þus cleopien agon Arþur þe hæhȝe man
War beo ȝe Bruttes balde mine beornes
Her stondeþ us biuoren vre ifan alle icoren
gumen mine gode legge we heom to grunde
Arþur igrap his sweord riht and he smat ænne Sexise cniht
þat þat sweord þat wes swa god æt þan toþen atstod
 and he smat enne oþer þat wes þas cnihtes broþer
þat his halm and his hæfd halden to grunde
þene þridde dunt he sone ȝaf and enne cniht atwa clæf
Þa weoren Bruttes swiþe ibalded
 and leiden o þan Sæxen læȝen swiþe stronge
mid heore speren longe and mid sweoreden swiþe stronge
Sexes þer uullen and fæiesih makeden
bi hundred bi hundred hælden to þan grunde
bi þusund and bi þusend þer feollen æuere in þene grund
Þa iseh Colgrim wær Arþur com touward him
ne mihte Colgrim for þan wæle fleon a nare side
þer fæht Baldulf bisiden his broþer
Þa cleopede Arþur ludere stefne
Her ich cume Colgrim to cuþþen wit scullen ræchen
nu wit scullen þis lond dalen swa þe biþ alre laþþest 
Æfne þan worde þa þe king sæide
his brode swærd he up ahof and hærdliche adun sloh
and smat Colgrimes hælm þat he amidde toclæf
and þere burne hod þat hit at þe breoste atstod
And he sweinde touward Baldulfe mid his swiþren honde
 and swipte þat hæfued of forþ mid þan helme
Þa loh Arþur þe aþele king
and þus ȝeddien agon mid gomenfulle worden
Lien nu þere Colgrim þu were iclumben haȝe
and Baldulf þi broþer liþ bi þire side
nu ich al þis kinelond sette an eower ahȝere hond
dales and dunes and al mi drihtliche uolc
Þu clumbe a þissen hulle wunder ane hæȝe
swulc þu woldest to hæuene nu þu scalt to hælle
þer þu miht kenne muche of þine cunne
And gret þu þer Hengest þe cnihten wes faȝerest
Ebissa and Ossa Octa and of þine cunne ma
and bide heom þer wunie wintres and sumeres
 and we scullen on londe libben in blisse
bidden for eower saulen þat sel ne wurþen heom nauære
 and scullen her æuwer ban biside Baþe ligen
Arþur þe king cleopede Cador þene kene
of Cornwale he wes eorl þe cniht wes swiþe kene
Hercne me Cador þu ært min aȝe cun
Nu is Childric iuloȝen and awæiward itohȝen
he þencheþ mid isunde aȝen cumen liþen
Ah nim of mire uerde fif þusend monnen
 and fareþ forþrihtes bi dæie and bi nihte
þat þu cumme to þare sæ biforen Childriche
and al þat þu miht biwinnen bruc hit on wunnen
 and ȝif þu miht þene kaisere ufele aquellen þere
ich þe ȝifue to mede al Doresete
Al swa þe aþele king þas word hafede isæid
Cador sprong to horse swa spærc him doh of fure
fulle seoue þusend fuleden þan eorle
Cador þe kene and muchel of his cunne
wenden ouer woldes and ouer wildernes 
ouer dales and ouer dunes ouer deope wateres
Cador cuþe þene wæi þe toward his cunde læi
an oueste he wende fuliwis riht toward Toteneis
dæies and nihtes he com þere forþrihtes
swa neuere Childric nuste of his cume nane custe
Cador com to cuþþe biuoren Childriche
and lette him fusen biforen al þas londes folc
cheorles ful ȝepe mid clubben swiþe græte
mid spæren and mid græte waȝen to þan ane icoren
and duden heom alle clane into þan scipen grunde
 and hæhte heom þere lutie wel þat Childric of heom neore war
 and þenne his folc come and in wolden climben
heore botten igripen and ohtliche on smiten
mid heore waȝen and mid heore speren murþren Childriches heren
Al duden þa cheorles swa Cador heom tæhte
To þan scipen wenden wiþerfulle cheorles
in æuerælche scipe oþer half hundred
And Cador þe kene bæh in toward ane wude hæh
fif mile from þan stude þær stoden þa scipen
and hudde hine on wille wunder ane stille
Childric com sone ouer wald liþen
walde to þan scipen fleon and fusen of londen
Sone swa Cador isæh þat wes þe kene eorl
þat Childric wes an eorþen bitweonen him and þan cheorlen
þa clupede Cador ludere stefne
Wær beo ȝe cnihtes ohte men and wihte
Iþencheþ what Arþur þe is ure aþele king
at Baþen us bisohte ær we wenden from hirede
Leou war fuseþ Childric and fleon wule of londe
and þencheþ to Alemaine þer beoþ his ældren
and wule biȝiten ferde and æft cumen hidere
and wule faren hider in and þencheþ awræken Colgrim
and Baldulf his broþer þæ bi Baþen resteþ
Ah no abide he næuere þære dæȝen ne scal he no ȝif we maȝen
Æfne þere spæche þa spac þe eorl riche
and onuest he gon riden þe reh wes on moden 
halden ut of wudescaȝe scalkes swiþe kene
and after Cheldriche þan strongen and þan richen
Cheldriches cnihtes bisehȝen heom baften
isehȝen ouer wolden winden heoremærken
winnien ouer ueldes fif þusend sceldes
Þa iwærþ Childric chærful an heorten
and þas word sæide þe riche kaisere
Þis is Arþur þe king þe alle us wule aquellen
fleo we nu biliue and into scipen fusen
and liþen forþ mid watere ne recchen we nauere wudere
Þa Childric þe kaisere þas word hæuede isæid
þa gon he to fleonne feondliche swiþe
 and Cador þe kene com him after sone
Childric and his cnihtes to scipe comen forþrihtes
heo wenden þa scipen stronge to scuuen from þan londe
Þæ cheorles mid heore botten weoren þer wiþinnen
þa botten heo up heouen and adunriht sloȝen
þer wes sone islaȝen moni cniht mid heore wahȝen
wiþ heore picforcken heo ualden heom to grunden
Cador and his cnihtes sloȝen heom baften
Þa isah Childric þat heom ilomp liþerlic
þa al his folc mucle feol to þan grunde
Nu isæh he þer bihalues ænne swiþe mare hul
þat water tiþ þerunder þat Teine is ihaten
þa hulle ihaten Teinnewic þiderward flæh Childric
swa swiþe swa he mihte mid feouwer and twenti cnihten
Þa isæh Cador hu hit þa uerde þer
þat þe kaisere flæh and touwarde þæ hulle tæh
and Cador him after swa swiþe swa he mahte
and him to tuhte and hine oftoc sone
Þa saide Cador þe eorl swiþe kene
Abid abid Childric ich wulle þe ȝefen Teinewic
Cador his sweord anhof and he Childric ofsloh
Monie þe þer fluȝen to þan watere heo tuhȝen
inne Teine þan watere þer heo forwurþen
al Cador acwælde þat he quic funde
and summe heo crupen into þan wude and alle he heom þer fordude
Þa Cador heom haueden alle ouercumen and ælc al þat lond inumen 
he sette grit swiþe god þat þerafter longe stod
þeh ælc mon beere an honde behȝes of golde
ne durste nauere gume nan oþerne ufele igreten
Arþur wes forþ iwende into Scotlonden
for Howel lai inne Clud faste biclused
Hafden Scottes hine bilæien mid luþere heore craften
and ȝif Arþur neore þe raþer icumen þenne weoren Houwel inumen
and al his folc þer islaȝen and idon of lif daȝen
Ah Arþur com sone mid selere strengþe
and Scottes to fleonne feor of þan ærde
into Muræine mid mucle monweorede
And Cador com to Scotlonde þer he Arþur ifunde
Arþur and Cador into Clud ferden
 and funden þer Howel mid hahȝere blisse an sel
of his seocnesse isund wes iwurþen
muchel wes þa blisse þæ þa wes in burȝe
Scottes weoren inne Mureine and þer þeohten wunien
 and mid bolde heore worden heore beot makeden
and sæiden þat heo wolden þa riche walden
and Arþur þer abiden mid baldere strenþe
for ne durste nauere Arþur for his life come þer
Þa iherde Arþur ærhþen bidæled
whæt Scottes hafden isæid mid heore huxworden
þa sæide Arþur aþelest kingen
Whær ært þu Howel hæhst of mine cunne
and Cador þe kene ut of Cornwaile
Leteþ blæwen bemen and bonnien ure ferden
 and to þere midnihte we sculleþ faren forþriht
toward Mureine ure monscipe to bitellen
Ȝif hit wule Drihte þe scop þæs daȝes lihten
we heom sculle tellen sorhfulle spelles
heore ȝælp fellen and heomseolue aquellen
To þere midnihte Arþur aras forþriht
hornes me gon blawen mid hahȝere stafnen
cnihtes gunnen arisen and ræhȝe word speken
Mid muche monweorede into Mureine 
forþ gunnen wræsten þreottene þusend
a feormeste flocke feondliche kene men
Seoþþen com Cador þe eorl of Cornwæille
mid seouentene þusen selere þeinen
Seoþþen com Heowel mid his kemppen swiþe wel
mid an and twenti þusen mid aþelere kempen
Seoþþen com Arþur aþelest kingen
mid seouen and twenti þusend siȝen heom afterward
sceldes þer cliseden lihten hit gon dæȝen
Þat word com to Scotten þær þar heo wuneden
hu Arþur þe king com touward heore londe
feondliche swiþe mid vnimete folke
Þa weoren ærhest þat ær weoren baldest
and gunnen to fleonnen feondliche swiþe
into þan watere þer wunderes beoþ inoȝe
Þat is a seolcuþ mere iset a middelærde
mid fenne and mid ræode mid watere swiþe bræde
mid fiscen and mid feoȝelen mid uniuele þingen
Þat water is unimete brade nikeres þer baþieþ inne
þer is æluene ploȝe in atteliche pole
Sixti æitlondes beoþ i þan watere longe
in ælc of þan æitlonde is a clude hæh and strong
þer næstieþ arnes and oþere græte uoȝeles
Þe ærnes habbeoþ ane laȝe bi æuerælches kinges dahȝen
whænneswa æi ferde fundeþ to þan ærde
þeonne fleoþ þa fuȝeles feor i þan lufte
moni hundred þusen and muchel feoht makieþ
Þenne is þat folc buten wene þat reouþe heom is to cumene
of summes cunnes leoden þe þat lond wulleþ isechen
Tweien dæȝes oþer þreo þus scal þis taken heo
ær unkuþe men to þan londe liþen
Ȝet þer is sellic to suggen of þan watere
þer walleþ of þan mæren a moniare siden
of dalen and of dunen and of bæcchen deopen
sixti wateres alle þer isomned
swa neuere ut of þan mære na man no uindeþ
þat þer ut wenden buten an an ænde
an imetliche broc þe of þan mere ualleþ 
 and swiþe isemeliche into sæ wendeþ
Þa Scottes weoren todeled mid muclen vniselen
ȝeond þa monie munten þa i þan watere weoren
Arþur biseohte scipen and gon heom to wenden
 and sloh þer vniuoȝe moni and inoȝe
 and moni þusend þer wes dæd for heom trukede ælc bræd
Arþur þe aþele was an æst side
Howel þe sele wes a suþ halue
 and Cador þe kene bi norþen heom biwusten
and his smale uolc he setten alle bi weste siden
Þa weoren Scottes ihalden for sottes
þer heo leien ȝeond þa cliues faste biclused
þer weoren sixti þusend mid sorreȝe forfarene
Þa wes Irlondes king icume into hafene
twalf milen from Arþure þer he lai mid ferde
Scotten to hælpen Howel to forfarene
Þis iherden Arþur aþelest kinge
 and nom his ane ferde and þiderward fusden
 and funde þene king Gillomar þe icumen wes to londe þar
Arþur him faht wiþ and nolde him ȝiuen na griþ
and feolde Irisce men feondliche to grunden
And Gillomar mid twalf scipen teh from þan londe
 and ferde to Irlonde mid harme swiþe stronge
And Arþur a þan londe sloh al þat he uunde
and seoþþen he wende to þan mere þer he his mæi lette
Howel þene hende hahst of Brutlonde
wiþuten Arþure aþelest kingen
Arþur Howel uunde þer he wes bi hauene
bi þan mere brade þer he abiden hafde
Þa fainede swiþe folc an hirede
of Arþures cume and of aþele his dede
þer wes Arþur forþriht twei dæies and twa niht
Scottes leie ȝeond clude moni þusend dede
mid hungere foruarene folkene alre ærmest
I þan þridde dæiȝe faire hit gon daȝiȝen
þa tuȝen touward hirede alle þat weoren ihadded
 and þreo biscopes wise a boke wel ilæred 
preostes and muneckes vnimete monie
canones þer comen monie and wel idone
mid alle þan halidomen þa hahst an londe weoren
and ȝeornden Arþures griþ and his aþmeden
Þider þa wifes comen þa i þan londen wuneden
heo wæiden in hære ærmen heore children ærmen
heo weopen on Arþure wunder ane swiþe
and heore uæx fæire wælden to volde
curuen heore lockes and þer niþer læiden
to þas kinges foten biforen al his duȝeþen
nailes to heore nebbe þat æfter hit bledde
Neh þan alle clæne nakede heo weoren
sorhliche heo gunnen clupien to Arþure þan kinge
and summe þus iseiden þer heo on siþ weoren
King we beoþ on ærde ærmest alre uolke
we ȝeorneþ þine milzce þurh þæne milde Godd
Þu hauest a þisse londe ure leoden aslæȝen
mid hungere and mid hete mid feole cunne hærmen
mid wapnen mid wæteren mid feole wansiþen
vre children imaked faderlese and frofre bidæled
Þu ært Cristine mon and we alswa sunden
Sæxisce men beoþ hæþene hundes
Heo comen to þisse londe and þis folc here aqualden
ȝif we heom hereden þat was for ure hermen
for we nefden nænne mon þe us wiþ heom mihten griþien
Heo us duden swiþe wa and þu us dest al swa
þa heþene us hatieþ and þe Cristine us sari makieþ
Wær scullen we bicumen queþen þa wif to þan kinge
Aȝef us ȝet þa quicke men þa liggeþ ȝeond þas cluden
and ȝif þu ȝiuest milze þisse moncunnen
þi monscipe biþ þa mare nu and æueremære
Lauerd Arþur ure king leoþe vre benden
Þu hafust al þis lond inomen and al þis folc ouercumen
We beoþ under uote a þe is al þa bote
Þis iherde Arþur aþelest kingen
þesne wop and þesne rop and reouþen vniuoȝe
þa toc he to ræde and reosede on heorte
he uunde on his ræde to don þat heo hine beden 
he ȝæf heom lif he ȝef heom lumen and heore lond to halden
He lette blæwen bemen and þa Scottes bæcnien
 and heo ut of cluden to þan scipen comen
an auerælchen siden siȝen touward londe
Heo weoren swiþe iharmede mid scærpen þan hungre
aþes heo sworen swiken þat nalden
and heo þa iȝefuen ȝisles þan kingen
and alle ful sone þas kinges men bicomen
 and seoþþen heo gunnen fusen þat folc þer todelden
ælc mon to þan ende þer he wes wuniende
and Arþur þer griþ sette god mid þan bezste
Whær ært þu Howel mi mæi monne me leofest
isixst þu þisne muchelne mære þer Scottes beoþ amærred
isihst þu þas hæhȝe treon and sihst þu þas ærnes teon
Inne þisse uenne is fisc unimete
Isihst þu þas æitlondes þe ȝeond þas watere stondeþ
Seollic þuhte Howel of swulchere isihþe
and wonddrede wide bi þan watere flode
and þus þer cleopede Howel hæhes cunnes
Seoþþen ich wes mon iboren of mire moder bosme
no isah ich a none londe þus seolcuþe þinges
swa ich here biuoren me mid æȝenen bihælde
Wundreden Bruttes wunder ane swiþe
Þa cleopede Arþur aþelest kingen
Howel min aȝe mæi monnen me leofest
lust mire worden of mucle mære wunder
þat ic þe wulle tellen of soþe mine spellen
Bi þisse mære enden þer þis water wendeþ
is an lutel wiht mære monnen to wundre
He is endlonge feouwer and sixti munden
he is imeten a bræde fif and twenti foten
fif foten he is deop alfene hine dulfen
Feowernoked he is and þerinne is feower kunnes fisc
and ælc fisc an his ende þer he his cun findeþ
ne mai þer nan to oþere buten al swa tacheþ his icunde
Nes næuer nan mon iboren ne of swa wise crafte icoren
no libbe he swa longe þe maȝen hit vnderstonde
what letteþ þene fisc to uleoten to þan oþere
for nis þer noht bitwenen buten water clæne 
Þa ȝet cleopede Arþur aþelest kingen
Howel i þissen londes ænde neh þere sæstronde
is a mære swiþe muchel þat water is unfæle
and whænne þa sæ vledeþ swulc heo wulle aweden
and falleþ inne þene mære vnimete swiþe
no biþ næuere þæ mere on watere þa mare
Ah þenne þa sæ falleþ in and scen warþ þa uolden
and heo biþ al inne in alden hire denne
þenne swelleþ þe mære and swærkeþ þa vþen
vþen þer leppeoþ ut vnimete grete
fleoþ ut a þat lond þat leoden agriseþ an hond
Ȝif þer cumeþ æi mon þat noht ne cunne þeron
þat seollic to iseonne bi þere sæstronde
ȝif he his neb wendeþ touwærd þan mære
ne beo he noht swa loh iboren ful wel he beoþ iborȝen
þat water him glit bisiden and þe mon þer wuneþ softe
after his iwille he wuneþ þer uul stille
þat no biþ he for þan watere naþþing idracched
Þa sæide Howel hæh mon of Brutten
Nu ic ihere tellen seolcuþe spellen
 and seollic is þe lauerd þat al hit isette
Þa cleopede Arþur aþelest kingen
Blaweþ mine hornes mid hæhȝere stæfne
and suggeþ mine cnihtes þat ic fare forþrihte
Bemen þer blewen hornes þer stureden
blisse wes an hirede mid bisie þan kinge
for ælc wes ifreoured and ferde toward his ærd
And þe king forbæd heom bi heore bare liuen
þat na mon on worlde swa wod no iwurþe
no swa ærwitte gume þat his griþ bræke
and ȝif hit dude æi mon he sculden dom þolien
Æfne þan worde fusde þa uærde
þer sungen beornes seolcuþe leoþes
of Arþure þan kinge and of his hereþringen
and sæiden on songe to þisse worlde longe
neore neueremære swulc king ase Arþur þurh alle þing
king no kæisere in næuere nare kuþþe
Arþur forþ to Eouuerwic mid folke swiþe seollic
and wunede þer wiken sixe mid muchelere wunne 
Þa burhwalles weoren tobroken and tofallen
þat Childric al forbarnden and þa hallen alle clæne
Þa cleopede þe king Piram ænne preost mæren
he wes swiþe wis mon and witful on bocken
Piram þu ært min aȝe preost þe æþ þe scal iwurþen
Þe king nom ane rode hali and swiþe gode
and bitok Piram an hond and þermid swiþe muchel lond
and þene ærchebiscopes staf þer he Piram aȝaf
Ær wes Piram preost god nu he is ærchebiscop
Þa hæhte hine Arþur aþelest kingen
þat he rærde churechen and þa songes rihten
and Goddes folc biwusten and fæire heom dihtten
And he hæhte alle cnihtes demen rihte domes
and þa eorþetilien teon to heore cræften
 and æuerælcne gume oþerne igræten
 and wulc mon swa wurs dude þene þe king hafde iboden
he wolde hine ifusen to ane bare walme
 and ȝif hit weore læþ mon he sculde hongie for þon
Þa ȝet cleopede Arþur aþelest kingen
hæhte þat alc mon þe his lond hafde forgan
mid wulches cunnes wite swa he biwæiued weore
þat he aȝain come ful raþe and ful sone
þe riche and þe laȝe and hefde æft his aȝen
bute he weore swa fule biwite þat he weore lauerdswike
oþer touward his lauerd manswore þene þe king demde forlore
Þer come þreo ibroþeren þe weore kiniborne
Lot and Angel and Vrien welle hwulche þreo men
Þeos hereþringes þreo comen to þan kinge
 and setten an heore cneowen biforen þan kæisere
Hal seo þu Arþur aþelest kingen
and þi duȝeþe mid þe a mote heo wel beo
We sundeþ þreo broþeren iboren of kingen
is al ure icunde lond igan ut of ure hond
for habbeoþ hæþene men us hene imakede
and iwæst us al Leonæis Scotlond and Muræf
 and we biddeþ þe for Godes luue þat þu us beo fultume
and for þire mucle wurþscipe þat þu us wurþe milde
aȝif us ure icunde lond and we þe sculleþ luuien 
hælden þe for lauerd an ælche leodwisen
Þis iherde Arþur aþelest king
hu þeos þreo cnihtes fæire hine bisohten
reousede on heorte and he reordien gan
and þas word sæide selest alre kinge
Vrien bicum mi mon þu scalt to Muræiue aȝæn
þerof þu scalt beon icleoped king of þan londe
 and hæh an mine hirede mid þine monweorede
And Angele ich sette an hond al togadere Scotlond
habbe hit an honde and beon king of þan londe
from þan fader to þan sune þerof þu scalt mi mon bicumen
And þu Lot mi leofe freond Godd þe wurþe liþe
þu hauest mine suster to wiue þæ bet þe scal iwurþe
Ich þe ȝifue Loenæis þat is a lond faier
and ich wulle leggen þerto londes swiþe gode
biside þere Humbre wurþ an hundred punden
For mi fader Vþer þe while þe he wes king here
lufede wel his dohter þe wes his bæd iþohte
 and heo is mi suster and haueþ sunen tweien
þeo me beoþ on londe children alre leofest
Þus spæc Arþur þe king þa wes Wolwain lute child
swa ves þe oþer Modræd his broþer
Wale þat Moddræd wes ibore muchel hærm com þerfore
Arþur for to Lundene and mid him his leoden
he heold inne londe ane muchele hustinge
and sette alle þa laȝen þat stoden bi his ælderne daȝen
alle þa laȝen gode þe her ær stoden
he sette griþ he sette friþ and alle freodomes
Þenene he for to Cornwale to Cadores riche
he funde þer a mæide vnimete fæier
Wes þas mæidenes moder of Romanisce mannen
Cadores maȝe and þat maide him bitahte
 and he heo fæire afeng and softe heo fedde
Heo wes of heȝe cunne of Romanisce monnen
næs in nane londe maide nan swa hende
of specche and of dede and of tuhtle swiþe gode 
heo wes ihaten Wenhauer wifmonne hendest
Arþur heo nom to wife and luuede heo wunder swiþe
þis maiden he gon wedde and nom heo to his bedde
Arþur wes i Cornwale al þene winter þere
and al for Wenhæuere lufe wimmonne him leofuest
Þa þe winter wes agan and sumer com þer anan
Arþur hine biþohte whæt he don mahte
þat his folc gode aswunden ne læie þere
He ferde to Æxchæstræn to þan midfesten
 and heold þer his hustinge of hehȝen his folke
 and seide þat he wolde into Irlonde
wenden al þat kinelond to his æhȝere hond
buten þe king Gillomar to him raþer come ær
and mid listen him speken wiþ and ȝirnde Arþures griþ
he wolde westen his lond and luþere him gon an hond
mid fure mid stele streit gomen wurchen
 and þat londfolc aslæn þe wolde stonden him aȝein
Æfne þan worde þa þe king sæide
þa andswarede þat folc fæire þan kinge
Lauuerd king hald þi word we beoþ alle ȝarewe
to ganne and to ride oueral to þire neode
Þer wes moni bald Brut þe hafde beres leches
heouen up heore bruwen iburst an heore þonke
Wenden touwarde innen cnihtes mid heore monnen
heo ruokeden burnen bonneden helmes
heo wipeden hors leoue mid linnene claþe
heo sceren heo scoiden scalkes balde weoren
sum scæft horn sum scaft ban sum ȝarked stelene flan
sum makde þwonges gode and swiþe strong
summe beoveden speren and beonneden sceldes
Arþur letten beoden ȝeond al his kineþeoden
þat æuerælc god cniht to him come forþriht
and euerælc oht mon comen forþriht anan
 and waswa bilæfden his leomen he sculde leosen
 and whaswa come gladliche he sculden wurþe riche
Seouen niht uppen Æstre þa men hafden iuast
þa comen alle þa cnihtes to scipen forþrihtes
wind heom stod an honde þe scaf heom to Irlonde 
Arþur a þet lond ferde and þa leoden amerden
muchel uolc he asloȝ orf he nom vniuoh
 and æuere he hæhte ælcne mon chirechegriþ halden
Þet tidinde com to þan kinge þe lauerd wes of þan londe
þat þer wes icumen Arþur and ærmþen iwrohte þer
He sumnede al his leoden ȝeond his kinelonde
and his Irisce uolc fusden to fehte
toȝæines Arþure þan aþele kinge
Arþur and his cnihtes heom wepnede forþrihtes
 and foren heom toȝeines folc vnimete
Arþures men weoren mid wepnen al biþehte
Þa Irisce men weoren nakede neh þan
mid speren and mid axen and mid swiþe scærpe sæxen
Arþures men letten fleon vnimete flan
and merden Irisc folc and hit swiþe ualden
ne mæhten heo iþolien þurh nanes cunnes þingen
ah fluȝen awai on siþe swiþe uæle þusend
and Gillomar þe king flah and awæwardes teh
and Arþur him after and þene king ikahte
he nom bi þan honde þene king of þan londe
Arþur þe hæȝe herbeorwe isohte
an his mode him wes þa æþe þat Gillomar him wes swa neh
Nu dude Arþur aþelest kingen
swiþe muche freondscipe atforen al his folke
he lette þene king scrude mid ælchere prude
and æc bi Arþure sat and æc mid himseolue æt
mid Arþure he win dronc þat him wes mucheles unþonc
Naþeles þa he isah þat Arþur wes swiþe glad
þa cleopede Gillomar an his horte him wes sær
Lauerd Arþur þi griþ ȝef me leomen and ȝif me lif
ich wulle þi mon bicumen and biteche þe mine þreo sunen
mine sunen deore to don al þine iwille
 and ȝet ich wulle mare ȝif þu me wult ȝefen ære
ich wulle þe bitache ȝisles swiþe rich
children sume sixti hæȝe and swiþe mæhti
Ȝet ich wulle mære ȝif þu me ȝifuest ære
ælche ȝere of mine londe seouen þusend punde 
 and senden heom to þine londe and sixti mark of golde
 and ȝet ich wulle mare ȝif þu wult me ȝifuen are
alle þa steden mid alle heore iweden
þa hæuekes and þa hundes and hehȝe mine mahmes
ich bitache þe to honde of al mine londe
And þenne þu hauest þis idon ich wulle nimen halidom
of seint Columkille þe dude Godes iwille
 and seint Brændenes hæfed þe Godd seolf haleȝede
 and seinte Bride riht fot þe hali is and swiþe god
 and halidomes inoȝe þe comen ut of Rome
 and swerien þe to soþe swiken þe þat ich nulle
ah ich þe wulle luuien and halden þe for lauerd
halden þe for hahne king and miseolf beon þin vnderling
Þis iherde Arþur aþelest king
 and he gan lihȝen luddere steftne
 and he gon andswerie mid ædmode worden
Beo nu glad Gillomar ne beo þin heorte noht sær
for þv ært a wis mon þa bet þe scal iwurþen
for æuere me æhte wisne mon wurþliche igreten
for þine wisdome no scal þe noht þa wurse
muchel þu me beodest þe scal beon þa betere
Her forþrihtes biforen al mine cnihtes
forȝiuen þe amare al þæ haluendæle
of golde and of gærsume ah þu scalt mi mon bicumen
and half þat gauel sende ælche ȝere to mine londe
Halfe þa steden and halfe þa iweden
halue þa hauekes and halue þa hundes
þæ þu me beodest ich wulle þe bilefen
ah ich wulle habben þire hæhre monne children
þeo heom beoþ alre leofuest ich heom mai þe bet ileouen
 and swa þu scalt wunien in wurþscipe þire
a þine kinedome i þine rihte icunden
 and ic þe wulle ȝeuen to þat ne scal þe king woh don
buten he hit abugge mid his bare rugge
Þeo hit sæide Arþur aþelest kingen
Þa hafden he an hond al tosomne Irlond
 and þe king his mon bicumen and bitæht him his þreo seonen
Þa spæc Ærþur to sele his cnihten
Faren to Hislond and nimen we hit to ure honde 
Ferde þer fusde and com to Islonde
Ælcus þe king wes ihaten hæh mon of þan ærd
he iherde þa tidende of Arþure þan kinge
he dude al so wis mon and wende toȝeines him anan
anan forþrihtes mid sixtene cnihtes
he bar on his honde ænne mucle ȝeord of golde
Sone swa he Arþur isæh swa he on his cneowen bæh
 and þas word him iquaþ þe king wes afæred
Wulcume sire Arþur wilcume lauerd
Her ich biteche þe an hond al togadere Islond
þu scal beon min hæhȝe king and ich wul beon þin underling
Ich þe wullen heren swa mon scal don his hærren
 and ich wulle þi mon bicumen and bitæche þe minne leofue sune
Esscol is ihaten and þu hine scalt iæþelien
to cnihte hine dubben alse þin aȝene mon
His moder ich habbe to wife þas kinges dohter of Rusie
And æc ælche ȝere ȝiuen þe wulle æhte
seoue þusend punde of seoluere and of golde
 and to æuerælche ræde beon ȝæru to þire neode
Þis ich wullen þe swerien uppen mine sweorden
þe halidom is a þere hilte þe hexste of þisse londe
likien swa ne liken nulle ich þe nauere swiken
Þis iherde Arþur aþlest kingen
Arþur wes wunsum þer he hafde his iwillen
 and he wes wod sturne wiþ his wiþeriwinnen
Arþur þa liþe word iherde of þan leodkinge
al þat he ȝirnde al he him ȝette
Ȝisles and aþes and alle his ibodes
Þa iherde suggen soþere worden
þe king of Orcaneie vnimete kene
Gonwais wes ihate haeþene kempe
þat Arþur king wolde cume to his londe
mid muchele scipferde fusen to leoden
Gonwais him uerde toȝæines mid wisen his þeines
and sette Arþure an hond al Orcaneies lond
and twa and þritti æitlond þe þider in liggeþ
and his monradene mid muchelere mensce 
And he him hafde a uoreward biforen al his duȝeþe
ælche ȝere to iwiten fulle sixti scipen
mid his aȝere costninge bringen heom to Londenne
ifulled to iwisse mid gode sæfisce
Þis forward he iuaste and ȝisles he funde
and aþes he swor gode swiken þat he nolde
 and seoþþen he lefe nom and forþ he gon liþen
Lauerd haue wel godne dæi ich wulle cumen wenne ich mai
for nu þu art mi lauerd leouest alre kingen
Þa Arþur hafde þis idon þa ȝet he wolde mare afon
he nom his writen gode and senden to Gutlonde
and grætte þe king Doldanim and hehte hine sone comen to him
 and himseolf his mon bicume and bringen him his tweien sunen
And ȝif þu þat nulle do þat þu wulle
Ich þe wulle sende sixtene þusend
heȝe herekempen to mucle þine harmen
scullen þi lond wasten and þiire leoden aslan
and þat lond setten swa heom bezst þincheþ
and þe seoluen binden and to me bringen
Þis iherde þe king þræt þas kaiseres
 and he on uaste iueng fæiere his iweden
hundes and hafekes and his gode horsses
muchel seoluer muchel gold his tweien sunen an his hond
And forþ he gon wenden to Arþure þan kingen
and þas word sæide Doldanim þe sele
Hail seo þu Arþur aþelest kingen
Her ich bringe tweiene mine sunen beiene
heore moder is kinges istreon quene heo is min aȝene
Ich tache þe mine leofen sunen miseolf ich wulle þi mon bicumen
ich heo biȝat mid ræflac ut of Rusie
And ic wulle sende gauel of mine londe
æuerælche ȝere to ȝiueles þingen
ich wulle senden þe into Lundene seouen þusend punden
Þat ic wulle swerien þat nulle ich næuere swiken
ah here ich wulle þi mon bicomen þi monscipe is þa mare 
swiken nulle ich nauere swa longe swa beoþ auere
Arþur nom his sonde and sende to Winentlonde
to Rumareþ þan kinge and hehte him cuþen an hiȝinge
þat he hæfde in his hond Brutlond and Scotlond
Gutlond and Irlond Orcaneie and Islond
He hæhte Rumareþ cumen and bringen him his ældeste sune
 and ȝif he þat nolde he wolde hine driuen of londe
and ȝif he mihte afon he wolde hine slæn oþer anhon
and his lond al fordon his leoden fordemen
Þis iherde Rumared þe riche king of Winete
swiþe he wes afered al swa þa oþere weoren arer
laþe him weoren þa tidende from Arþure þan kinge
Noþeles þe king Rumareþ hercnede rædes
he nom his ældeste sune and sele twælf eorles
 and ferde to Arþure þan kinge aþele
and set æt his foten and feire hine gon greten
Hail seo þu Arþur aþelest Brutten
Ich hatten Rumareþ þe king of Winetlonde
inoh ich habbe iherd kenne of kenscipe þine
þat þu ært widen icuþ kingen alre kennest
Þu hauest moni kinelond biȝiten al to þire hond
nis na king an londe þe þe maȝen stonde
king ne na kaisere in nauere nane compe
of al þat þu biȝinnest þu dest þine iwille
Her ich æm to þe icume and broht þe mine aldeste sune
her ich sette þe an hond me seoluen and mi kinelond
and minne sune leofe and mine leoden alle
wif and mine weden and alle mine wunnen
wiþ þat þu me griþie wiþ þine grim ræsen
And beo þu min hæhȝe king and ich wulle beon þin underling
and senden þe to honde fif hundred pund of golde
þas ȝeuen ich finde þe wulle æueralche ȝere
Al Arþur him ȝette þat þe king ȝirde
and seoþþen he heolde runen wiþ sele his þeinen
 and seide þat he wolde aȝæin to þisse londe
and iseon Wenhaiuer þe wuneliche quene
Bemen he lette blawen and bonnien his ferden
and to scipen wenden wunder bliþe þeines
Wind heom stod on willen weder alse heo wolden 
bliþe heo weoren alle for þi up heo comen at Grimesbi
Þat iherden sone þa hæhste of þissen londe
and to þære quene com tidende of Arþure þan kinge
þat he wes isund icumen and his folc on selen
Þa weoren inne Bruttene blissen inoȝe
Her wes fiþelinge and song her wes harpinge imong
pipen and bemen murie þer sungen
Scopes þer sungen of Arþure þan kingen
 and of þan muchele wurþscipe þe he iwunnen hafeden
folc com to hirede of feole cunne þeode
widen and siden folc wes on selen
Al þat Arþur isæh al hit him to bæh
riche men and pouere swa þe haȝel ualleþ
nes þer nan swa wræcche Brut þat he nes awælȝed
Her mon mai arede of Arþure þan king
hu he twelf ȝere seoþen wuneden here
inne griþe and inne friþe in alle uæȝernesse
Na man him ne faht wiþ no he ne makede nan unfriþ
ne mihte nauere nan man biþenchen of blissen
þat weoren in æi þeode mare þan i þisse
ne mihte nauere moncunne nan swa muchel wunne
swa wes mid Arþure and mid his folke here
Ich mai sugge hu hit iwarþ wunder þæh hit þunche
Hit wes in ane ȝeoldæie þat Arþur in Lundene lai
þa weoren him to icumen of alle his kinerichen
of Brutlonde of Scotlonde of Irlonde of Islonde
and of al þan londe þe Arþur hæfede an honde
alle þa hæxte þeines mid horsen and mid sweines
Þer weoren seouen kingene sunes mid seouen hundred cnihten icumen
wiþuten þan hired þe herede Arþure
Ælc hafede an heorte leches heȝe
and lette þat he weore betere þan his iuere
Þat folc wes of feole londe þer wes muchel onde
for þe an hine talde hæh þe oþer muche herre
Þa bleou mon þa bemen and þa bordes bradden
water me brohte an uloren mid guldene læflen
seoþþen claþes soften al of white seolke
Þa sat Arþur adun and bi him Wenhauer þa quene 
seoþþen sete þa eorles and þerafter þa beornes
seoþþen þa cnihtes al swa mon heom dihte
Þa heȝe iborne þene mete beoren
æfne forþrihten þa to þan cnihten
þa touward þan þæinen þa touward þan sweinen
þa touward þan bermonnen forþ at þan borden
Þa duȝeþe wærþ iwraþþed duntes þer weoren riue
ærest þa laues heo weorpen þa while þa heo ilæsten
and þa bollen seoluerne mid wine iuulled
 and seoþþen þa uustes uusden to sweoren
Þa leop þer forþ a ȝung mon þe ut of Winetlonde com
he wes iȝefen Arþure to halden to ȝisle
he wes Rumarettes sune þas kinges of Winette
Þus seide þe cniht þere to Arþure kinge
Lauerd Arþur buh raþe into þine bure
and þi quene mid þe and þine mæies cuþe
 and we þis comp scullen todelen wiþ þas uncuþe kempen
Æfne þan worde he leop to þan borde
þer leien þa cniues biforen þan leodkinge
þreo cnifes he igrap and mid þan anæ he smat
i þere swere þe cniht þe ærest bigon þat ilke fiht
þat his hefued i þene flor hælde to grunde
Sone he sloh ænne oþer þes ilke þeines broþer
ær þa sweordes comen seouene he afelde
Þer wes fæht swiþe græt ælc mon oþer smat
þer wes muchel blodgute balu wes an hirede
Þa com þe king buȝen ut of his buren
mid him an hundred beornen mid helmen and mid burnen
ælc bar an his riht hond whit stelene brond
Þa cleopede Arþur aþelest kingen
Sitteþ sitteþ swiþe elc mon bi his liue
and waswa þat nulle don he scal fordemed beon
Nimeþ me þene ilke mon þa þis feht ærst bigon
 and doþ wiþþe an his sweore and draȝeþ hine to ane more
 and doþ hine in an ley uen þer he scal liggen
and nimeþ al his nexte cun þa ȝe maȝen iuinden
and swengeþ of þa hafden mid breoden eouwer sweorden
Þa wifmen þa ȝe maȝen ifinden of his nexten cunden 
kerueþ of hire neose and heore wlite ga to lose
and swa ich wulle al fordon þat cun þat he of com
And ȝif ich aueremare seoþþen ihere
þat æi of mine hirede of heȝe na of loȝe
of þissen ilke slehte æft sake arere
ne sculde him neoþer gon fore gold ne na gærsume
hæh hors no hære scrud þat he ne sculde beon ded
oþer mid horsen todraȝen þat is elches swiken laȝen
Bringeþ þene halidom and ich wulle swerien þeron
swa ȝe scullen cnihtes þe weoren at þissen fihte
eorles and beornes þat ȝe hit breken nulleþ
Ærst sweor Arþur aþelest kingen
seoþþen sworen eorles seoþþen sweoren beornes
seoþþen sweoren þeines seoþþen sweoren sweines
þat heo naueremare þe sake nulde arere
Me nom alle þa dede and to leirstowe heom ladden
Seoþþen me bleou bemen mid swiþe murie dremen
weoren him leof weoren him læþ elc þer feng water and clæþ
 and seoþþen adun seten sæhte to borden
al for Arþure æiȝe aþelest kingen
Birles þer þurngen gleomen þer sungen
harpen gunnen dremen duȝeþe wes on selen
Þus fulle seoueniht wes þan hirede idiht
Seoþþen hit seiþ in þere tale þe king ferde to Cornwale
þer him com to anan þat wæs a crafti weorcmon
and þene king imette and feiere hine grætte
Hail seo þu Arþur aþelest kinge
Ich æm þin aȝe mon moni lond ich habbe þurhgan
ich con of treowrekes wunder feole craftes
Ich iherde suggen biȝeonde sæ neowe tidende
þat þine cnihtes at þine borde gunnen fihte
a midewinteres dæi moni þer feollen
for heore mucchele mode morþgomen wrohten
and for heore hehȝe cunne ælc wolde beon wiþinne
Ah ich þe wulle wurche a bord swiþe hende
þat þer maȝen sitten to sixtene hundred and ma
al turn abuten þat nan ne beon wiþuten
wiþuten and wiþinne mon toȝæines monne 
Whenne þu wult riden wiþ þe þu miht hit leden
and setten hit whar þu wulle after þine iwille
and ne dert þu nauere adrede to þere worlde longen
þat æuere ænie modi cniht at þine borde makie fiht
for þer scal þe hehȝe beon æfne þan loȝe
Timber me lete biwinnen and þat beord biginnen
to feouwer wikene uirste þat wrec wes iuorþed
To ane heȝe dæie þat hired wes isomned
and Arþur himseolf beh sone to þan borde
and hehte alle his cnihtes to þan borde forþrihtes
Þo alle weoren iseten cnihtes to heore mete
þa spæc ælc wiþ oþer alse hit weore his broþer
alle heo seten abuten nes þer nan wiþuten
Æuere ælches cunnes cniht þere wes swiþe wel idiht
alle heo weoren bi ane þa hehȝe and þa laȝe
ne mihten þer nan ȝelpen for oþere kunnes scenchen
oþer his iueren þe at þan beorde weoren
Þis wes þat ilke bord þat Bruttes of ȝelpeþ
and sugeþ feole cunne lesinge bi Arþure þan kinge
Swa deþ aueralc mon þe oþer luuien con
ȝif he is him to leof þenne wule he liȝen
and suggen on him wurþscipe mare þenne he beon wurþe
ne beo he no swa luþer mon þat his freond him wel ne on
Æft ȝif on uolke feondscipe arereþ
an æueræi time bitweone twon monnen
me con bi þan læþe lasinge suggen
þeh he weore þe bezste mon þe æuere æt at borde
þe mon þe him weore laþ him cuþe last finden
Ne al soh ne al les þat leodscopes singeþ
ah þis is þat soþþe bi Arþure þan kinge
Nes næuer ar swulc king swa duhti þurh alle þing
for þat soþe stod a þan writen hu hit is iwurþen
ord from þan ænden of Arþure þan kinge
no mare no lasse buten alse his laȝen weoren
Ah Bruttes hine luueden swiþe and ofte him on liȝeþ
and suggeþ feole þinges bi Arþure þan kinge
þat næuere nes iwurþen a þissere weorlderichen 
inoh he mai suggen þe soþ wule uremmen
seolcuþe þinges bi Arþure kinge
Þa wes Arþur swiþe heh his hired swiþe hende
þat nas na cniht wel itald no of his tuhlen swiþe bald
inne Wales no in Ænglelond inne Scotlond no in Irlond
in Normandie no inne France inne Flandres no inne Denemarc
no in nauere none londe þe a þeos halfe Mungiu stondeþ
þet weoren ihalde god cniht no his deden itald oht
bute he cuþe of Arþure and of aþelen his hirede
his wepnen and his weden and his horsleden
suggen and singen of Arþure þan ginge
and of his hiredcnihten and of heȝe heore mihten
and of heore richedome and hu wel hit heom bicomen
Þenne weore he wilcume a þissere weorlderichen
come þer he come and þeh he weore i Rome
al þat iherde of Arþure telle
heom þuhte muchel seollic of selen þan kinge
And swa hit wes iuuren iboded ær he iboren weoren
swa him sæide Merlin þe witeȝe wes mære
þat a king sculde cume of Vþere Pendragune
þat gleomen sculden wurchen burd of þas kinges breosten
and þerto sitten scopes swiþe sele
and eten heore wullen ær heo þenne fusden
and winscenches ut teon of þeos kinges tungen
and drinken and dreomen daies and nihtes
þis gomen heom sculde ilasten to þere weorlde longe
And ȝet him seide Marlin mare þat wes to comene
þat al þat he lokede on to foten him sculde buȝen
Þa ȝet him sæide Mærlin a sellic þe wes mare
þat sculde beon unimete care of þas kinges forþfare
and of þas kinges ende nulle hit na Brut ileue
buten hit beon þe leste dæþ at þan muchele dome
þenne ure Drihte demeþ alle uolke
Ælles ne cunne we demen of Arþures deþen
for he seolf sæide to sele his Brutten
suþ inne Cornwale þer Walwain wes forfaren
and himseolf wes forwunded wunder ane swiþe 
þat he uaren wolde into Aualune
into þan æitlonde to Argante þere hende
for heo sculde mid haleweie helen his wunden
and þenne he weore al hal he wolde sone come heom
Þis ilefde Bruttes þet he wule cumen þus
 and lokieþ a whenne he cume to his londe
swa he heom bihahte ar he heonne wende
Arþur wes an weorlde wis king and riche
god mon and griþful his gumen hine luueden
Cnihtes he hafede prute and græte on heore mode
 and speken to þan kinge of seollichen þinge
and þus þat hired cleopede to heȝe þan kinge
Lauerd Arþur faren we to Francene riche
and iwinnen al þat lond to þire aȝere hond
flemen alle þa Freinscen heore king feollen
alle þa castles bonien and setten heom to mid Brutten
 and rixlien a þere riche mid rehȝere strengþe
Þa andswarede Arþur aþelest kingen
Eouwer wille ich wulle don ah ær ich wulle to Norweien
and ich wulle mid me leden Lot minne oþem
he is Wælwaynes fader þa ich wel luuie
For beoþ icumen of Norweiȝe niwe tidende
þat Sichelin king þer is ded his duȝeþen bileued
 and hæ hafeþ al his kineriche biqueþe her Loþþe
For þe king is al bidæled sune and eke dohteren
and Lot is his suster sune þe bet him scal iwurþe
for ich hine wulle in Norwæȝe neowe king makien
and hine wæl lere to witeȝen wel þa leoden
And þenne ich þus habbe idon ich wullen seoþþen cumen ham
and ȝarkien mine ferde and faren into France
and ȝif þe king me stont wiþ and nulle ȝeornen mi griþ
ich hine wulle mid fehte fallen to þan grunde
Arþur lette blawen hornes and bemen
and lette beoden to sæ Bruttes swiþe balde
Scipen he hæfde gode bi þere sæflode
fiftene hundred fusden from londe
and fluȝen after þere sæ swulc heo fluht hafden
 and buhȝen into Norwæȝen mid baldere strengþen
Sone swa heo comen hafne heo nomen 
mid muchelere strengþe stepen a þa riche
Arþur senden his sonde wide ȝeond þan londe
 and hæhte heom cumen sone and Lot habben to kinge
 and ȝif heo þat nolden alle heom he wolde aslan
Þa nomen heore sonden eorles Norenissce
and senden to þan kingen and hahten hine aȝain wenden
 and ȝif þu nult aȝæin faren sorhȝen þu scalt habben and kare
for longe biþ auere þat ne iwurþ næuere
þat we uncuþne mon to kinge scullen hæbben
For ȝif Sikelin is forþfaren her beoþ oþere icoren
þe we maȝen bi vre iwille hæbben to kinge
 and þis is þat soþe nis þer nan oþer
oþer far þe awæiward and wend þe riht hamward
oþer todæi a seoueniht þu scalt habben græt fiht
Þa eorles Norenissce nomen heom to ræde
þat king heo wolden habben of seoluen heore cunden
for al Sikelines quiden sotscipe heo heolden
And swa longe swa beoþ æuere ne scal hit stonde næuere
ah we scullen nimen Riculf þe is swiþe riche eorl
and hebben hine to kinge þis is us iqueme
and sumnen ure ferde ȝeond al þissen ærde
and faren to Arþure and flemmen hine mid fehte
 and Lot we scullen fusen and flemen of londen
oþer we mid fehten sculleþ hine fallen
Heo nome Riculfe þene eorl of Norene
and hefuen hine to kinge þeh hit neore him noht icunde
and sumneden uerde ȝeond Nornisce ærde
And Arþur an his ende ȝuond þat lond gon wende
þat londe he þurharnde burhȝes he uorbarnde
æhte he nom inoh muche moncun he þer ofsloh
And Riculf him gon riden toȝæines Arþure anan
togædere heo fusden and veht heo bigunnen
Bruttes buȝen heom to balu þer wes riue
Luken vt of scaþe sweordes longe
hefden fluȝen a þene uelde faluwede nebbes
beorn aȝein beorne scaft sette an breoste
burnen þer breken Bruttes bisie weoren
brustleden sceldes scalkes ueolen 
 and swa al þene dæiliht ilaste þis muchele fiht
ferden heo æst ferden heo west þer Noreine wes þa wurse
ferden heo suþ ferden heo norþ þe Norrene þer feollen
Bruttes weoren balde þa Noreine heo aqualden
Noreinisce men þer feollen fif and twenti þusend
and Riculf king þer wes ofslaȝen and idon of lifdæȝen
lutel þer eode to læue of þan leodfolke
wulcswa hafuede þat wracche lif ȝirde Arþures griþ
Arþur bisæh a Lot þe leof him wes swiþe
and þus him cleopien agon Arþur þe riche mon
Lot wend hider to me þu art mi wine deore
Her ich þe biteche al þas kineriche
of me þu scalt halden and habben me to munde
Þa wes Walwain þider icumen Lottes ældeste sune
of Rome from þan Pape þe Supplice wes ihate
þa longe him wes dihte and makede hine to cnihte
Wælle wel wes hit bitoȝen þat Walwain wes to monne iboren
for Walwæin wes ful aþelmod an ælche þeouwe he wes god
he wes metecusti and cniht mid þan bezste
Al Arþures hired wes swiþe ifurþed
for Walwaine þan kene þe icumen wes to hirede
and for his fader Lote þe iloten wes to kinge
Þa spac Arþur him wiþ and hehte hine halden god griþ
and hehte hine luuien his griþfulle leoden
 and þa griþ nolden halden fallen heom to grunde
Þa ȝet cleopede Arþur aþelest kingen
Whær beo ȝe mine Bruttes fareþ nu forþrihtes
ȝarkieþ bi þan flode mine scipen gode
Al duden þa cnihtes swa Arþur heom hæhte
Þa þa scipen weoren ȝaru Arþur gon to sæ faren
mid him he nom his cnihtes his Norenissce þeines
and balden his Bruttes and bah forþ mid vþes
and þe duhtie king com to Denemarke
he lette slæn teldes wide ȝeond þa feldes
bemen he lette blawen and his cume bodien
Þa wes inne Denemarke a king of mucle mæhte
Æscil wes ihate hext ouer Denene
he isah þat Arþur biwon al þat him wes on willen 
Æscil king hine biþohte whæt he don mahte
laþ him wes to leosen leouen his leoden
He isah þat mid strengþe stonden he ne mahte
aȝain Arþure mid nauere nane compe
He sende gretinge to Arþure kinge
hundes and hauekes and swiþe gode horsses
seoluer and ræd gold mid ræhfulle worden
 and ȝet dude mare Æscil þe mære
he sende to þan hæxten of Arþures hireden
and bad heom arndien him to hæhȝen þan kingen
þat he moste his mon bicumen and to ȝisle bitæchen his sune
and ælche ȝere him senden gauel of his londe
ænne bæt mid isunde from breorde to grunde
of golde and of gærsume and of godliche pallen
and seoþþen he wolde swerien swiken þat he nalden
Þis iherden Arþur aþelest kingen
þat Æscil Denene king wolde beon his vnderling
buten ælche fihte he and alle his cnihtes
Þa iwraþ iaþeled Arþur þe riche
and þus andswærede mid aþmode worden
Wel wurþe þan monne þe mid wisdome
biwineþ him griþ and friþ and freondscipe to halden
Þenne he isiht þet he biþ mid strengþe ibunden
iȝarked al to leosen leofue his richen
mid liste he mot leoþien luþe his bendes
Arþur hehte þene king cume and bringen his aldeste sune
and he swa dude sone þe king of Denemarke
Arþures iwille sone he gon fulle
tosomne heo comen and sæhten iwurþen
Þa ȝet cleopede Arþur aþelest kingen
Faren ich wulle to France mid muchele mire ferde
ich wulle habben of Noreweie niȝe þusend cnihtes
 and of Denemarke ich wulle leden niȝe þusend of þan leoden
and of Orkaneie enleuen hundred
and of Mureinen þreo þuseond monnen
and of Galeweien fif þusend of þan leoden
and of Irlonde elleuen þusend
and of Brutaine mine cnihtes balde 
scullen þræsten biforen me þritti þusunde
and of Gutlonde ich wulle leden ten þuseond of þan leoden
and of Frislonde fif þusend monnen
and of Brutaine Howel þene balde
and mid swulche uolke France ich wulle isechen
And swa ich ibiden Godes ære ȝet ich wulle haten mare
þat of alle þan londen þat stondeþ a mire honden
ich haten ælcne ohtne mon þe his wepnen beren con
alse he wule liuen and his lumen habben
þat he faren wiþ me to fehten wiþ Frolle
þat is Francene king fæie he scal iwurþe
He wes iboren i Rome of Romanisce cunne
Forþ ferde Arþur þat he com to Flandres
þat lond he gon biwinnen and sette hit mid his monnen
and seoþþe he beh þanene into Buluine
and al Buluines lond nom hit to his aȝere hond
and seoþþen he nom þene wæi þe in touward France læi
Þa bed he his bod allen his beornen
for þær heo uoren þat na wiht heo ne nomen
buten he mid rihte hit biȝiten mihte
mid rihte chepinge i þas kinges hirede
Þat iherde Frolle þer he wes inne France
of Arþures ispede and of alle his deden
and hu al biwonne þat he lokede on
and al hit him to beh þat he mid eȝene isah
þa wes þe king Frolle laþliche offered
A þere ilke worlde þa þis wes iwurþen
wes Francene lond Gualle ihaten
and Frolle wes from Rome ifaren into France
and ælche ȝere sende gauel of þan londe
ten hundred punde of seoluer and of golde
Nu iherde Frolle þe ældere wes of France
of þere londsorȝe þe Arþur dude an londe
Sonde he sende sone an uest touward Rome
and hehte Romanisce folc reden heom bitweonen
hu feole þusend cnihten heo þider wolden senden
þat he þa æþ mihte wiþ Arþure uihte
and ulemen of londe Arþur þene stronge 
Cnihtes gunnen riden vt of Romleoden
fif and twenti þusend ferden touward France
Þis iherde Frolle mid muchele his ferde
þat þe Romanisce uolc riden touward londe
Frolle and his ferde heom toȝeines ferde
þa heo comen tosomne kene men and wihte
of alle þan ærde vnimete uerde
Þæt iherde Arþur aþelest kingen
 and sumnede his ferde and heom toȝaines wende
Ah næs næuere king nan þa quic wes an eorþen
þa eouere ær an uolde swulc folc awalde
for of alle þan kinelonde þe Arþur hafuede an honde
forþ he ladde mid him alle þa kenneste men
þat nuste he neuere on weorlde hu feole þusend, þer weoren
Sone swa heo comen tosomne Arþur and Frolle
harliche heo igrætten al þat heo imette
Cnihtes swiþe stronge igripen speren longe
and ræsden heom togædere mid ræhȝere strengþe
Alle dæi þer weore duntes swiþe riue
folc feol to uolden and fæiesiþ worhten
græmende segges grasbæd isohten
gullen þa helmes ȝeoumereden eorles
sceldes þær scenden scalkes gunnen reosen
Þa cleopede Arþur aþelest kingen
Whar beo ȝe mine Bruttes balde mine þaines
Þe dæi him forþ ȝeongeþ þis folc us aȝein stondeþ
Lette we heom to gliden scærpe gares inoȝe
 and techen heom to riden þene wæi touward Romen
Æfne þan worde þe Arþur iseide
he sprong forþ an stede swa sparc deþ of fure
Him weore fuliende fifti þusende
hærde herekempen hælden to fihte
smiten uppen Frolle þær he wes on ulocke
and brohten hine of fleme mid muclen his folke
þer Arþur ofsloh muchel uolc and vniuoh
Þa fleh into Parise Frolle þe riche
and þa ȝeten tunden mid teonen inoȝe
and þa word seide sorhful an heorte 
Leouere me weore þat ich iboren neore
Þa weoren inne Paris plihtliche spelles ful iwis
sorhfulle iberen burhmen gunnen beouien
walles heo gunnen rihten þa ȝæten heo gunnen dihten
mete heo nomen al þat heo neh comen
an ælchere halue heo heolden to burȝe
heo uerden þider alle þe heolden mid Frolle
Þat iherde Arþur aþelest kingen
þat inne Paris wunede Frolle mid unimete uerde
and seiden þat he wolde wiþ Arþure stonden
To Paris ferde Arþur ærhþe bideled
and bilæi þa walles and arerde his teldes
a feower halue he heo bilai fouwer wiken and enne dæi
Auared weoren þa leden þa þere weoren wiþinnen
þa burh wes wiþinnen afulled mid monnen
and æten sone þene mete þe þer wes isomned
Þa feouwer wiken weoren aȝonged þa Arþur wes þær atstonden
þæ wes inne burȝe vnimete sorȝe
mid wræcche þan falke þe leie þer an hungre
þer wes wop þer wes rop and reouþen vniuohȝe
Heo cleopeden to Frolle and beden hine friþ wurchen
Arþures mon bicumen and his monscipe bruken
and þene kinedom halden of Arþure þan kenen
and no lete noht þat wræcche uolk uorfaren al mid hungre
Þa andswarede Frolle freo he wes an heorte
Nai swa me helpe God þæ alle domes awalt
ne scal ich nauere his mon bicume no he mi kinelauerd
miseolf ich wulle fihte a Gode is al þat rihte
Þa ȝet cleopede Frolle freo mon an heorte
Næi swa me helpe Drihten þe scop þas dæies lihten
nulle ic naueremare ȝirnen Arþures ære
ah fehten ich wulle buten ælche cnihte
licame wiþ licame biforen mine leoden
hond aȝain honde wiþ Arþure kinge
Whaþer unkere swa beoþ þere wakere sone he biþ þe laþere
wahþer vnkere swa þer ma luuien his freonden he biþ þe leouere
and whaþer unkere þe mæi of oþere þat betere biwinne 
habben al þis oþeres lond and sette hit an his aȝere hond
Þis ic wulle ȝirne ȝif Arþur hit wule ȝetten
and þis ich wulle swerien uppen mine sweorden
and ȝisles ich wulle finden þreo kingene sunen
þat ich þis forward wulle fastliche halden
þat nulle ich hit liȝen bi mine quike liuen
For leouere me is to liggen bifore mine leoden
þan ich iseo an uolde forfaren heom mid hungre
For we habbeoþ mid fehte ure cnihtes uorfarene
scalkes auælled fifti þusende
and moni ænne gode wifmon iwhorht to bleþere widewe
moni child faderlæs and frouere bidaled
and nu þis folc mid hungre wunderliche ihærmede
Forþi hit is betere bitwixen unke seoluen
todælen and todihten þis kinelond mid fihte
and habbe hit þa betere and bruken hit on wunne
Frolle nom twalf cnihtes mid þissen worden forþrihtes
and sende heom an sonde to Arþure kinge
 and iwuste ȝif he wolde þis forewarde halde
and mid his aȝere hond bitelen þat kinelond
oþer uoreliggen his leoden to harmen
and ȝif he hit bitalden hafde hit on an onwalde
Þat iherde Arþur aþelest kingen
næs he neuere swa bliþe ær an his liue
for him likede tidende from Frolle þan kinge
and þas word seide Arþur þe sele
Wel saiþ Frolle þe king is of France
betere is þat wit tweie bitelen þas riche
þene þer beon ofslaȝene ure þeines snelle
Þis foreward ich biluuie bifore mine leoden
to ane isette dæie to don þat he beodeþ
þat scal beon tomarȝen biforen unker monnen
þat fehten wit scullen unc seoluen and falle þe forcuþere
And whaþer unker þe geþ abake and þis feoht wulle forsake
beon he in ælche londe iqueþe for ane sconde
þenne mæie me singe of ane swulche kinge
þe his beot haueþ imaked and his cnihtscipe forsaken
Þæt iherde Frolle þe king wes of France 
þat Arþur fehten wolden himseolf buten cnihte
Strong mon wes Frolle and sterc mon on mode
and his beot imaked hafde biforen al his duȝeþe
and he ne mihte for scome muchelen scenden hine seoluen
bilæuen his balde ibeot þat he i burh hafde iseid
Sæide þat he sæide to soþe he hit wende
þat Arþur hit wolde forsaken and nawiht to þan fehte taken
for ȝif hit wuste Frolle þe king wes ane France
þat Arþur him ȝetten wolde þat he iȝirnd hafde
don he hit nolde for a scip ful of golde
Neoþeles wes Frolle to fihte swiþe kene
muche cniht and strong mon and modi on heorten
and sæide þat he wolde þene dæi halde
in þan æitlonde þe mid watere is biȝeonge
Þat æitlond stondeþ ful iwis inne þere burh of Paris
Þer ich wulle mid fehte bitele mine irihte
mid scelden and mid cnihtes iwede
nu tomarȝen biþ þe dæi habben þe hit biȝiten mæi
Comen þa tiþende to Arþure þan kinge
þat Frolle wolde mid fæhte France bitellen
næs he næuere swa bliþe ær an his liue
and he lehȝen agon ludere stæfnenen
and þas word seide Arþur þe kene
Nu ich wat þat Frolle wiþ me wulle fihte
tomarȝe in þan dæie alse he seolf demde
i þan aitlonde þat mid watere is bistonde
for hit bicumeþ kinge þat his word stonde
Leteþ blawen bemen and bodien mine monnen
þat æuerælc god mon toniht wakien for þon
and bidden ure Drihten þe alle domes awalt
þat he me iscilde wiþ Frolle þene wilde
and mid his riht honde witeȝe me wiþ sconde
And ȝif ich mæi þis kinelond biȝiten to mire aȝere hond
auereælche ærmen mon þe æþ scal iwurþen
and wurchen ic wulle muchel Godes wille
Nu me uulsten þerto þe alle þing mai wel idon
þe heȝe heueneliche king stonde me an helping
for ich hine luuien wulle þa while þe ich liuie
Þer wes al longe niht songes and candelliht 
hæhliche sungen clarckes hali Godes salmes
Þa hit dæi wes amarȝen duȝeþe gunne sturien
his wæpnen he nom an honden Arþur þe stronge
warp he an his rugge a ræf swiþe deore
ænne cheisil scurte and ænne pallene curtel
ænne burne swiþe deore ibroiden of stele
Sette he an hefde ænne helm godne
to his side he swende his sweorde Caliburne
his sconken he helede mid hosen of stele
and duden on his uoten spuren swiþe gode
Þe king mid his weden leop on his stede
me him to rehte anne scelde gode
he wes al clane of olifantes bane
Me salde him an honde enne scaft stronge
þer wes a þan ænde a spære swiþe hende
hit wes imaked i Kairmeþin bi a smiþ þe hehte Griffin
hit ahte Vþer þe wes ær king her
Þa þe iwepned wes þe rahȝe þa gon he to uarene
he mihte þa bihalde þe þer bihalfues weore
þene king richne rehliche riden
seoþþen þis weorlde wes astald nes hit nowhar itald
þat æuere ai mon swa hende wunden uppen horse
swa him wes Arþur sune Vþeres
Riden after þan kinge balde hereþringes
a þen feoremeste flocke feouwerti hundred
heȝe herekempen bihonged mid stelen
baldere Brutten bisie mid wepnen
After þan fusden fifti hundred
þeo Wælwain ladde þe wæs a wælkempe
Seoþþen þer gunnen ut siȝen sixti þusende
Bruttes swiþe balde þat wes þa bacwarde
Þer wes þe king Angel þer wes Lot and Urien
þer wes Vrienes sune Ywæin ihaten
þer wes Kæi and Beduer and biwusten þa uerde þer
þer wes þe king Howel hah mon of Brutlond
Cador þer wes æc þe kene wes on flocke
þer wes of Irlonde Gillomar þe strong
þer wes Gonwais þe king Orkaneies deorling 
þer wes Doldamin þe kene ut of Gutlonde
þer wes Escil þe king Denemarkes deorling
Folc þer wes afoten swa feole þusend monnen
þat nas nauere na swa witful mon a þissere weorlderichen
a nauere nane spelle þat mihte þa þusend telle
bute he hauede mid rihte wisdom of Drihtene
oþer he hafde mid him þat him hafde Mærlin
Arþur forþ gon liþe mid vnimete folke
þat he com fuliwis into þere burh of Paris
a west halue þan watere mid mucle his genge
An æst hælf wes Frolle mid mucchelere ferde
Ȝaru to þan fehte biforen his cnihtes alle
Arþur nom ænne bat godne and bæh þer an inne
mid scelde mid stede and mid alle his iwede
and he þat scip stronge scaf from þan londe
and stop uppen þat æitlond and ladde his stede an his hond
his men þe hine þer brohte alse þe king hehte
leten þene bat buȝen forþ mid þan vþen
Frolle into scipe ferde þe king wes unuele
þat he auere þohte wiþ Arþure to fehte
Ferde to þan æite mid aþele his wepnen
uppen þan æit he stop and his stede him after droh
þeo men þe hine þer brohten alse þe king hehte
lette þene bat fusen forþ mid þan vþen
and þa kinges tweien ane þer wuneden
Þa me mihte bihalden þe þer bihalues weoren
folc a þan uolde feondliche adredde
heo clumben uppen hallen heo clumben uppen wallen
heo clumben uppen bures heo clumben uppe tures
þat comp to bihalden of þan tweom kingen
Arþures men beden mid muchele æþmoden
Godd þene gode and þa hali his moder
þat heore lauerd þere siȝe moste habben
and þa oþere eke bede for heore kinge
Arþur stop a stel boȝe and leop an his blancke
and Frolle mid his iwede leop on his steden
þe an an his ænde a þan æitlonde 
and þæ oþer an his ænde i þan æitlonde
heo quehten heore scaftes kinewurþe cnihtes
heo græneden heore steden gode cnihtes heo weoren
Næs he næuere ifunde a næuere nane londe
nan swa wihtful mon þat hit wuste ær þan
whæþer of þan kingen ouercumen sculde liggen
for beien heo weoren cnihtes kene ohte men and wihte
muchele men on mihte and a maine swiþe stronge
Heo muneȝeden heore steden and tosomne gunnen riden
fusden feondliche þat fur him sprong after
Arþur smat Frolle mid feondstronge maine
uppen þene sceld hehȝe
and þe stede þe wes god leop ut i þe ulod
Arþur ut mid his sweorde balu wes a þan orde
and puinden uppen Frolle þer he wes an ulode
ær heore comp weore icumen to þan ænde
Ah Frolle mid honde igræp his spere longe
and kept Arþur anan alse he aneoust com
and þene stede balde smat i þere breoste
þat þat spere þurh raf and Arþur adun draf
Þa aras þe mondrem þat þe uolde dunede aȝen
aqueþen þa weolcne for reme of þan uolke
Þær Bruttes wolden ouer water buȝen
ȝif Arþur up ne sturte stercliche sone
and igræp his sceld godne ileired mid golde
and toȝaines Frolle mid feondliche lechen
breid biforen breosten godne sceld brade
And Frolle him to fusden mid his feondræse
and his sweord up ahof and adunriht sloh
and smat an Arþures sceld þat he wond a þene feld
þe helm an his hæuede and his hereburne
gon to falsie foren an his hafde
 and he wunde afeng feouwer unchene long
heo ne þuhte him noht sær for heo næs na mare
þat blod orn adun ouer al his breoste
Arþur wes abolȝe swiþe an his heorte
and his sweord Caliburne swipte mid maine
and smat Frolle uppen þæne hælm þat he atwa helden 
þurhut þere burne hod þat hit at his breoste atstod
Þa feol Frolle folde to grunde
uppen þan grasbedde his gost he bilæfde
Þa Bruttes lohȝen ludere stefuene
and leoden to fleonen feondliche swiþe
Arþur þe riche wende to londe
and þus cleopien agon aþelest kingen
Whær ært þu Walwain monne me leofest
Heot þas Romwæren alle mid griþen liþen heonne
ælc mon bruke his ham swulc Godd hit him on
hat ælcne mon halde griþ uppen leome and uppen lif
and ich hit wulle dihten todæi a seouennihte
hat þis folc þenne liþen al tosomne
and cumen to me seoluen þæ bet heom scal iwurþen
Heo scullen me monradene mid monscipe fremmen
and ich heom wulle holden a mine onwolden
and setten i leode laȝen swiþe gode
For nu scullen Romanisce laȝen to þan grunde reosen
þa iuurn here stoden mid Frolle
þe liþ on æite ofslaȝen and idon of lifdaȝen
Herafter ful sone scal his cun of Rome
heren tidinge of Arþure þan kinge
for ich heom wulle wiþ speken and Rome walles tobreken
 and munegie heom hu king Belin Bruttes ladde þider in
and iwon him þa londes alle þat stondeþ into Rome
Arþur beh to þan ȝæte forn at þere burȝe
comen witfulle men þe þa burh biwusten
and Arþur letten binnen mid alle his monnen
bitahten him halles bitahten him castles
bitahten him ful iwis al þa burh of Paris
þer wes muchel blissce mid Brutisce uolke
Þe dæi sæh to burhȝe þe Arþur iset hafde
com al þa monweorede and his men bicomen
Arþur nom his duȝeþe and atwa heom todalde
and þa haluendæle Howele bitætte
and hehte hine uaren sone mid muchele þere uerde
mid Brutisce monnen londes iwinnen
Howel dude al swa alse Arþur hine hehte
he biwon Barri and alle þa londes þerbi 
Angou and Turuine Aluerne and Gascunne
and þa hafuenes alle þe herden to þan londes
Guitard þe duc hæhte þe Peytouwe ahte
he nolde buȝen Howele ah heold toȝæines him æuere
nolde he ȝirnen na griþ ah Howel him faht wiþ
ofte he uolc ualde and ofte he ulem makede
Howel al þat lond weste and ofsloh þa leode
Þa isæh Guitard þe i Peitou wes lauerd
þat alle his leoden him to lose eoden
wiþ Howele he griþ makede mid al his monweorede
and bicom Arþures mon þas aþele kingen
Arþur him warþ liþe and luuede hine swiþe
 and hehte hine his lond bruken for he him bæh to foten
þa hafde Howel hæhliche agunnen
Arþur hafde France and freoliche heo sette
he nom þa his ferde and wende ȝeond þan ærde
to Burguine he wende and sette hit an his honde
and seoþþen he gon liþen into Loherne
and alle þa londes sette himseolue an honde
al þat Arþur isæh al hit him to bæh
and seoþþen he wende ful iwis aȝain ham to Paris
Þa hafde Arþur France mid gode griþe astalde
iset and isemed þat sel was an þeoden
þa hehte he þa cnihtes alden þa he hafde ȝare athalden
þat heo to þan kinge comen and heore læn afængen
for heo feole ȝeren hafden ibon his iueren
Summen he ȝæf lond summen seoluer and gold
summen he ȝæf castles summen he ȝaf claþes
hehte heom uaren an wunne and beten heore sunnen
forbed heom to berne wapnen for ælde heom eode ouenan
and hehte heom luuien swiþe Godd in þissen liue
þat he an ende ful iwis ȝefen heom his paradis
þæt heo mosten bruken blisse mid ænglen
Alle þa cnihtes alde foren to heore londe
and þa ȝunge bilæfden mid leouen heore kingen
Alle þa niȝen ȝere Arþur wuneden þere
niȝen ȝere he heold France freoliche on honde
and seoþþen na lengere þat lond he ne walde 
Ah þa while þe þat kinelond stod an Arþures hond
þinges seolcuþe siȝen to þere þeode
monienne modfulne mon Arþur makede milde
and monienne hehne mon he helde to his foten
Hit wes an ane Æsttere þat men hafden iuaste
þat Arþur an Æstere dæi hafde his aþele men atsomne
al þat hæhste moncun þat herden into Francen
 and of alle þan londen þe þider in læien
Þer he ȝette his cnihten alle heore irihten
elc ane he ȝef æhte alse he iærned hafde
Þus him iquaþ Arþur aþelest kingen
Kæi bisih þe hiderward þu ært min haxte stiward
her ich Angou ȝiue þe for þire weldede
and alle þa irihte þe þider in beoþ idihte
Cneole me to Beduer þu art min hexte birle her
þa while þa ich beo an liue luuien ich þe wulle
her ich ȝiue þe Neustrie aneuste mire riche
Þa hehte Neustrie þat nu hatte Normandie
Þe ilke tweien eorles weoren Arþures deore men
at rede and at rune an æuerælche tune
Þa ȝet him seide Arþur aþelest kingen
Wend þe hider Howeldin þu ært mi mon and mi cun
haue þu Bulune and bruc his on wunne
Cumme ner Borel þu art cniht wis and war
her ich þene Mans þe mid monscipe bitæche
and bruc þu his on wunne for þire weldede
Þus Arþur þe king delde his drihtliche londes
after heore iwurhte for he heom þuhte wurþe
Þa weoren bliþe spelles in Arþures hallen
þer wes harepinge and song þer weoren blissen imong
Þa Æstre wes aȝonge and Aueril eode of tune
and þat gras was riue and þat water wes liþe
and men gunnen spilien þat wes Mæi at tune
Arþur nom his folc feire and to þere sæ uerde
and lette bonien his scipen wel mid þan bezsten
 and ferde to þissen londe and up com at Londen
up he com at Lundene leoden to blissen 
Al hit wes bliþe þat hine isæh mid eȝen
sone heo gunnen singe of Arþure þan kinge
and of þere wurþscipe muchele þe he iwunne hafde
Þer custe uader þene sune and seide to him welcume
dohter þa moder broþer þene oþer
suster custe suster þa softere heom wes an heorten
A monie hundred studen stoden bi þan weie
folc fraininge of feole cunne þingen
and cnihtes heom talden of heore onwalden
and heore ȝeolp makeden of muchele biȝeten
Ne mihte na mon suggen nære he na swa hende mon
of halue þan blissen þa weoren mid þan Brutten
Ælc ferde an his neode ȝeond þas kineþeode
from burhȝe to burhȝe mid blissen uniuoȝe
and þus hit ane stunde stod a þan ilke
blisse wes on Brutene mid balde þan kinge
Þa Æstre wes aȝeonge and sumer com to londe
þa nom Arþur his red wiþ riche his monnen
þat he wolde inne Karliun bere his crune him on
and a Whitesunedæi his folc þer isomnie
A þen ilke daȝen men gunnen demen
þat nes i nane londe burh nan swa hende
na swa wide cuþ swa Karliun bi Uske
buten hit weoren þa burh riche þe Rome is ihaten
Þa ȝet wes mid þan kinge moni mon an londe
þat quidde þa burh of Karlion ricchere þene Rome
and þat Uske weore selest alre wateren
Medewes þer weoren brade bihalues þere burhȝe
þer wes fisc þer wes fuȝel and fæiernesse inoȝe
þer wes wude and wilde deor wunder ane monie
þer wes al þa murhþe þe æi mon mihte of þenche
Ah nauer seoþþen Arþur þider bæh þa burh seoþþe no iþæh
no nauere ne mæi bitwene þis and Domesdæi
Summe bokes suggeþ to iwisse þat þa burh wes biwucched
and þæt is wel isene soþ þat hit sunde
I þære burh weoren twa munstres swiþe mære
þat an munstre wes of Seint Aaron þerinne wes muchel halidom
þat oþer of þan martir Seint Iuliæn þe heh is mid Drihten 
þer weoren nunnen wel idon moni heh iboren wifmon
Þe biscopstole wes at Seint Aaron per wes moni sel mon
canunes þer weoren þe cuþ weoren widen
þer wes moni god clarc þe wel cuþe a leore
muchel heo ferden mid þan crafte to lokien in þan leofte
to lokien i þan steorren nehȝe and feorren
þe craft is ihate Astronomie
Wel ofte heo þan kinge seide of feole þinge
heo cudden him on leoden what him sculde ilimpen
Swulc wes þe burh of Karliun þer wes muchel ricchedom
þer wes muchel blisse mid bisie þan kinge
Þe king nom his sonde and sende ȝeond his londe
hæhte cumen eorles hehte cumen beornes
hehte cumen kinges and æc hereþringes
hehte cumen biscoppes hehte cumen cnihtes
hahte alle þa freomen þa euere weoren an londe
bi heore life hehte heom beon a Whitesunedæi at Kærleon
Cnihtes gunnen riden vnimete whiden
riden touward Kairliun of feole cunne londen
To þan Whitesunedæie þer com þe king Angel
king of Scotlonde mid sceone his folke
moni wes þe faire mon þe folȝede þan kingen
Of Mureiue king Vrien and his fæire sune Ywæin
Stater king of Suþ Wales and Cadwaþlan king of Norþ Wales
Cador eorl of Cornwale þa þe king luuede
Moruiþ of Glouchæstre Maurin of Winchastre
Gurguint eorl of Herford and Beof eorl of Oxeuord
Gursal þe balde from Baþe þer com ride
Vrgent of Chastre Ionatus of Dorchestre
Ærnald of Salesburi and Kinmarc of Cantuareburi
Balien of Silechæstre Wigein of Leirchæstre
Argal eorl of Warwic mid folk swiþe sellic
Dunwale Apries sune and Kegein Elauþes sune
Kineus þer wes Coittes sune and Cradoc Catelles sune
Ædlein Cledaukes sune Grimarc Kinmarkes sune
Run Margoitt and Netan Clofard Kincar and Aikan 
Kerin Neton and Peredur Madoc Traher and Elidur
Þis weoren Arþures aþele eorles
and þa haxte þeines ohte of alle þissere þeode
wiþuten þan beornen of Arþures borden
þa na man ne mihte ikennen ne al þat folc inemnen
Þa weoren ærchebiscopes þreo inne þissere þeode
inne Lunden and in Eouuerwic and inne Karliun Seint Dubric
he wes swiþe hali mon þurh alle þinge wel idon
To Lundene læi þe ærchebiscopstol þe to Cantwareburi wes seoþþe idon
seoþþe Engliscemen þis lond heom iwunnen
To tellen þat folc of Kairliun ne mihte hit na mon idon
Þer wes Gillomar þe king Irisce monnen deorling
Maluerus king of Islonde Doldanet king of Gutlonde
King Kailin of Frislonde Æscil king of Denelonde
Þer wes Loþ þe kene þe king wes bi Norþe
and Gonwæis Orcaneie king utlaȝen deorling
Þider com þe wilde þe eorl of Builuine
Læȝer wes ihaten and his leoden mid him
of Flandres þe eorl Howeldin of Chærtres þe eorl Cherin
Þeos ferede mid him al þat Frensce moncun
twalf eorles swiþe ræihe þe rixleden ouer France
Guitart eorl of Peiters Kæi þe eorl of Angers
Beduwear eorl of Normandie þat lond hehte þa Neustrie
of þe Mans com þe eorl Borel of Brutaine þe eorl Howel
Howel eorl wes freo mon and faire weoren his iwede
and al þat folc Frensce bihongen weoren feire
iwepned wel alle and hors ho hafden uatte
Þer weoren bisides fiftene biscopes
Nes na cniht ne na swein ne oht mon þat weore þein
from þa porz of Spaine to þan tune of Alemaine
þat þider icomen nere ȝif he iboden weore
al for Arþures æie aþeles cunnes
Þa al þis hired wes icumen ælc king mid his folke
þer me mihte bihalde þe þer bihalues weore 
moni seolcuþne mon þe isiȝen wes to burhȝen
and feole cunne tiþende mid Arþure þan kinge
Þer wes moni sellic claþ þer wes moni cniht wraþ
þer weoren herberȝe hæhliche awurþe
þer þa innes weoren mid strengþe biwunnen
þer weoren on uelden moni þusend telden
þer com spic and water and aten vnimete
ne mai hit na mon suggen on his tale of þan win and of þan ale
þer com hey þer com gras þer com al þat god was
Þa al þis folc isomned was at sele þan kingge
þa com þe Whitesunedæi alse Drihten hine sende
þa comen þa biscopes alle biuoren heore kinge
and þa ærchebiscopes þreo biuoren Arþure
and þene kinehelm nome þa him wes icunde
and setten uppen his hafde mid heȝere blisse
swa heo hine gunnen lede al mid Godes rede
Seint Dubris eoden biuoren he wes Criste icoren
þe ærchebiscop of Lundene eode an his riht honden
and bi his luft side þe ilke of Eouerwike
Fiftene biscopes biuoren of feole londen icoren
heo weoren bihangen alle mid palle swiþe balde
þe weoren alle ibrusted mid barninge golde
Þer feouwer kinges eoden biuoren þan kaiseren
heo weȝeden on heore honde feouwer sweord of golde
Þus hehte þa an þe wes a swiþe duhti mon
þat wes Cador þe king Arþures deorling
þe oþer of Scotlonde sweord he weide an honde
 and þe king of Norþ Walles and þe king of Suþ Wales
and þus heo gunnen leden þe king to chirechen
þeo biscopes gunnen singe biuoren þan leodkinge
bemen þer bleowen bellen þer ringeden
cnihtes gunnen riden wifmen forþ gliden
To iwissen hit is isaid and soþ hit is ifunden
þat no isah no mon nauer ær mid eorþliche monne her
half swa hahne ricchedom a nauer nane hepen
swa mid Arþure was aþeles cunnes
Into chirchen bicom Arþur þe riche mon 
Dubriz þe archebiscop Drihten him wes ful god
of Rome he wes legat and of þan hirede prelat
he song þa hali masse biuoren þan leodkinge
Comen mid þere quene wifmen wel idone
þere richchere monne wif alle þe wunede on londe
and þere hehere monnen dohtere þa quene hafden isohte
al swa þa quene hafde ihate bi hire fulle wite
I þere chireche i þere suþ halue sat Arþur þe king himseolf
bi pere norþ side Wenhæiuer þa quene
Þer comen hire biforen feouwer quenen icoren
ælc bar on luft honde enne beh of rede gold
 and þreo snauwhite culueren setten an heore sculderen
þæt weoren þa feouwer quenen þere cnihte wifen
þa beren an heore heonden þe feouwer sweordes of golde
biuoren Arþure aþelest kingen
Moni mæide child wes þere mid mære þere quene
þær wes moni pal hende on faire þan uolke
of monies cunnes londe þer wes muchel onde
for ælc wende to beon betere þene oþer
Feole cnihtes anan comen to þere chirechen
summe for guþinge summe for þan kinge
summe to bihalden þa wifmen þat weoren balde
Songes þer weoren murie þa ilaste swiþe longe
ich weone ȝif hit weore ilast seoue ȝere
þa ȝet heo weolden mare þe þerat weoren
Þa þe masse wes isungen of chircchen heo þrunge
þe king mid his folke to his mete uerde
mid mucle his duȝeþe drem wes on hirede
Þa quene an oþer halue hire hereberwe isohte
heo hafde of wifmonne wunder ane monien
Þa þe king wes isete mid his monnen to his mete
to þan kinge com þæ biscop Seind Dubriz þe wes swa god
and nom of his hafde his kinehælm hæhne
for þan mucle golde þe king hine beren nalde
 and dude enne lasse crune on þas kinges hafde
and seoþþen he gon do a þere quene al swo
Inne Troie þis wes laȝe bi heore ælderne daȝe 
þa Bruttes of come þe weoren wel idone
alle þa wepmen at heore mete seten
sundi bi heomseoluen þat heom þuhte wel idon
and al swa þa wifmen heore iwune hafden
Þa þe king wes isete mid alle his duȝeþe to his mete
eorles and beornes at borde þas kinges
þe stiward com steppen pe Kæy wes ihaten
hæxt cniht on londe vnder þan kinge
of alle þan hæpe of Arþures hirede
Kay hehte him biuoren moni hæh mon icoren
þer weoren a þusend cnihtes bald wunder wel italde
þat þeineden þan kingen and his hereþringen
ælc cniht hafde pal on and mid golde bigon
and alle heore uingeres iriuen mid gold ringes
Þas beorn þa sunde from kuchene to þan kinge
An oþer half wes Beduer þas kinges hæȝe birle
mid him weoren eorlene sunen of aþele cunne iboren
and þere hehȝe cnihtene sunen þa þider weoren icumen
seouen kingene sunen þat mid him quehten
Bedeuer auormest eode mid guldene bolle
after him a þusend þrasten to hirede
mid alle þas cunnes drenche þe me cuþe on biþenche
And þa quene an hire ende wifmen swiþe hende
a þusend hire eode biuoren riche men and wel icoren
to þæinen þere quene and þai þat mid hire weoren
Nes he næuere iboren of nane cnihte icoren
ilæred no læwed a nauere nare leode
þe cuþe him itelle an æies cunnes spelle
of halue þan richedome þe wes inne Kairliune
of seoluere and of golde and gode iweden
of hehȝe iborene monnen þa inne hirede wuneden
of horsen and of hafueken of hunden to deoren
and of riche iweden þa a þan hirede weoren
 and of alle þan folke þe wuneden þer on folde
wes þisses londes folk leodene hendest itald
 and al swa þa wimmen wunliche on heowen
and hahlukest iscrudde and alre bezst itoȝene
For heo hafden on iqueþen alle bi heore quike liue 
þat heo wolden of ane heowen heore claþes habben
Sum hafde whit sum hafden ræd sum hafde god grene æc
and alches cunnes fah claþ heom wes wunder ane laþ
 and elche untuhtle heo talden vnwurþe
Þa hafde Ænglene ard þat alre bezste hereword
and þis leodisce uolc æc leofuest þan kinge
Þa wifmen hehȝe iborene þa wuneden a þissen londe
hafden iqueþen alle on heore quides soþe
þat nan lauerd taken nolde inne þissere leode
næuer nænne cniht neore he noht swa wel idiht
bute he icostned weoren þrie inne compe
 and his ohtscipen icudde and ifonded hine seolue
baldeliche he mitte þenne ȝirnen him brude
For þere ilke tuhtle cnihtes weoren ohte
þa wifmen wel idone and þa betere biwitene
þa weoren i Brutene blissen inoȝe
Þa þe king iȝeten hafde and al his monweorede
þa buȝen of burhȝe þeines swiþe balde
alle þa kinges and heore hereþringes
alle þa biscopes and alle þa clærckes
alle þa eorles and alle þa beornes
alle þa þeines alle þa sweines
feire iscrudde helde ȝeond felde
Summe heo gunnen ærnen summe heo gunnen urnen
summe heo gunnen lepen summe heo gunnen sceoten
summe heo wræstleden and wiþergome makeden
summe heo on uelde pleouweden vnder scelde
summe heo driuen balles wide ȝeond þa feldes
Monianes kunnes gomen þer heo gunnen driuen
 and whaswa mihte iwinne wurþsciþe of his gomene
hine me ladde mid songe atforen þan leodkinge
and þe king for his gomene ȝæf him ȝeuen gode
Alle þa quene þe icumen weoren þere
and alle þa lafdies leoneden ȝeond walles
to bihalden þa duȝeþen and þat folc plæie
Þis ilæste þreo dæȝes swulc gomes and swulc plæȝes
Þa a þan ueorþe dæie þe king gon to spekene
and aȝæf his gode cnihten al heore rihten
he ȝef seoluer he ȝæf gold he ȝef hors he ȝef lond
castles and claþes eke his monnen he iquemde 
þer wes moni bald Brut biuoren Arþure
Nu comen to þan kinge neouwe tidinde
Arþur þe balde king sat at ane borde
biuoren him seten kinges and feole hereþringes
biscopes and clærekes and swiþe ohte cnihtes
Þer comen into halle spelles seolcuþe
þer comen twalf þeines ohte mid palle biþehte
hæȝe herekempen hehȝe men on wepne
ælc hafde on heonde grætne ring of golde
and mid æne bende of golde ælc hafde his hæfd biuonge
Æuer tweie and tweie tuhte tosomne
ælc mid his honde heold his iuere
and gliden ouer ulore biuoren Arþure
swa longe þat heo comen biuoren Arþure þan leodkinge
Heo grætten Arþur anan mid aþelen heore worden
Hal seo þu Arþur king Bruttene deorling
and hal seo þi duȝeþe and al þi drihtliche uolc
We sunden twælf cnihtes icumen her forþrihtes
riche and wel idone we sundeþ of Rome
Hider we sunden icumene from ure kaisere
Luces is ihaten þe waldoþ Romeleoden
he hahte us hider wende to Arþure þan kinge
and þe hat græten mid his grim worden
 and sæiþ þat he awundred is wunder ane swiþe
whar þu þat mod nime a þisse middenerde
þat þu derst of Rome wiþsuggen æi dome
oþer hebben up þin eȝen aȝein ure ældren
and wha hit þe durre ræden þat þu swa reh ært iwurþen
þat þu þrattien darst domes walden
Luces þene kaisere hexst of quicke monnen
Þu haldest al þi kinelond a þire aȝere hond
and nult noht þene kaisere of londe ihere
of þan ilke londe þe Iulius hafde an honde
þa inne iuurn daȝæn biwon hit mid fehten
and þu hit hauest atholde a þire anwolde
mid balden þine cnihten binimest us ure irihten
Ah sæi us Arþur sone and word send to Rome
we sculleþ bere þin ærde to Luces ure kaisere
ȝif þu wult icnawen þat he is king ouer þe 
and þu his mon bicumen wulle and hine for lauerd icnawen
and don riht þan kaisere of Frolle þan kinge
þat þu mid woȝe at Paris asloȝe
 and nu haldest al his lond mid unrihte a þire hond
Ȝif þu i þissen twælf wiken temest to þan rihten
and þu wult of Rome þolien æi dome
þenne miht þu libben imong þine leoden
And ȝif þu swa nult don þu scalt wursen vnderfon
þe kaisere wule her cumen swa king scal to his aȝen
king swiþe kene and nimen þe mid strengþe
ibunden þe lede biuoren Romleoden
þenne most þu þolien þat þu ærst forhoȝedest
Æfne þisse worden Bruttes buȝen from borden
þer wes Arþures hird hehliche awraþþed
and muchene aþ sworen uppen mære ure Drihten
þat alle heo dede weoren þa þeos arunde beden
mid horsen al todraȝene dæþ heo sculden þolie
Þer heo buȝen to Bruttes swiþe wraþe
luken heom bi uaxe and laiden heom to grunde
þer weoren men Romanisce reouliche atoȝene
ȝif Arþur ne leope to swulc hit a liun weore
and þas word seide wisest alre Brutten
Bilæueþ bilaueþ swiþe þas cnihtes on liue
ne sceollen heo on mine hirede nenne harm þolien
heo beoþ hider iriden ut of Romleoden
swa heore lauerd heom hehte Luces is ihaten
Ælc mon mot liþen þer his lauerd hine hateþ gan
nah na man demen erendesmon to dæþen
bute he weoren swa ufele biwiten þet he weore lauerdswike
Ah sitteþ adun stille cnihtes inne halle
and ich me biræde wulle of swulchere neode
wulc word heo scullen aȝen beren to Luces þan kaiseren
Þa seten adun alle þa duȝeþe on heore benche
and þa luding alæid biuoren þan leodkinge
Þa stod Arþur him up aþelest kingen
and he cleopede him to seouen sune kinges
eorles and beornes and þa þe weoren baldest
and alle þa wiseste men þa wuneden a þen folke 
wenden into ane huse þe wes biclused faste
an ald stanene weorc stiþe men hit wurhten
þer men gunnen rune his redȝeuen wise
wulc andswere he ȝiuen wolde Luces þan kaisere
Þa iboȝen weoren alle beornes to benche
þa wes hit al stille þat wuneden inne halle
þer wes vnimete æie mid mære þan kinge
ne durste þer na man speken leste þe king hit wolde awreken
Þa stod þer up Cador þe eorl swiþe riche ær
and þas word sæide bifore þan riche kinge
Ich þonkie mine Drihte þat scop þes dæies lihte
þisses dæies ibiden þa to hirede is iboȝen
and þissere tidinge þe icumen is to ure kinge
þat we ne þuruen na mare aswunden liggen here
For idelnesse is luþer on ælchere þeode
for idelnesse makeþ mon his monscipe leose
ydelnesse makeþ cnihte forleosen his irihte
idelnesse græiþeþ feole uuele craften
idelnesse makeþ leosen feole þusend monnen
þurh eþeliche dede lute men wel spedeþ
For ȝare we habbeoþ stille ileien ure wurþscipe is þa lasse
ah nu ic þonkie Drihtne þæ scop þas daȝes lihte
þat Romanisce leoden sunden swa ræie
 and heore beot makieþ to cumen ure burhȝes
ure king binden and to Rome hine bringen
Ah ȝif hit is soþ þat men saiþ alse segges hit telleþ
þat Romanisce leoden sunden swa ræȝe
and sunden swa balde and swa balufulle
þat heo wulleþ nu liþen into ure londen
we heom scullen ȝarekien ȝeomere spelles
heore ræhscipe scal heomseoluen to reouþe iwurþen
For nauere ne lufede ich longe griþ inne mine londe
for þurh griþe we beoþ ibunden and wel neh al aswunden
Þat iherde Walwain þe wes Arþures mæi
and wraþþede hine wiþ Cador swiþe þa þas word kende
and þus andswærede Walwain þe sele
Cador þu ært a riche mon þine ræddes ne beoþ noht idon
for god is griþ and god is friþ þe freoliche þer haldeþ wiþ 
and Godd sulf hit makede þurh his Goddcunde
for griþ makeþ godne mon gode workes wurchen
for alle monnen biþ þa bet þat lond biþ þa murgre
Þa iherde Arþur þat flit of þissen eorlen
and þus spac þe riche wiþ raȝen his folke
Sitte adun swiþe mine cnihte alle
and ælc bi his lifen luste mine worden
Al hit wes stille þat wunede inne halle
Þa spak þe king balde to riche his folke
Mine eorles mine beornes balde mine þeines
mine duhti men mine freond deoren
þurh eou ich habbe biwunnen vnder þere sunnen
þat ich æm swiþe riche mon reh wiþ mine feonden
gold ich habbe and gærsume gumenen ich æm ælder
no biwan ich hit noht ane ah dude we alle clæne
To moni feohte ich habbe eou ilad and æuere ȝet weoren wel irad
swa þat feole kinelondes stondeþ a mine honde
ȝe beoþ gode cnihtes ohte men and wihte
þat ich habbe iuonded i wel feole londen
Þa ȝet him spac Arþur aþelest kingen
Nu ȝe habbeoþ iherd hæȝe mine þeines
what Romanisce men redeþ heom bitwenen
and wulc word heo sendeþ us here into ure londe
mid write and mid worde wiþ grætere wræþþe
Nu we mote biþenchen hu we ure þeoden
and ure muchele wurþscipe mid rihte maȝen biwiteȝen
wiþ þis riche moncun wiþ þas Romeleoden
and andsware heom senden mid aþelen ure worden
mid mucle wisdome vre writ senden to Rome
 and iwiten at þan kæisere for whan he us ofcunnen
for whan he us mid þrætte and mid hokere igræteþ
Swiþe sære me gromeþ and vnimete me scomeþ
þat he atwit us ure luren þat we ifeorn habbeoþ forloren
Heo suggeþ þat Iulius Cesar hit biwon mid compe i fehten
Mid strengþe and mid fehte me deþ feole vnrihte
for Cesar isohte Bruttene mid baldere strengþe
no mihte Bruttes wiþ him heore lond werien
ah mid strenþe heo eoden an hond and bitahten him al heore lond 
and þerafter sone alle his men bicome
Sum ure cun heo hadden islaȝen and sum mid horsen todraȝen
summe heo ladde ibunden ut of þissen londen
and þis lond biwunne mid unrihte and mid sunnen
 and nu axeþ mid icunde gauel of þissen londe
Al swa we maȝen don ȝef we hit don wulleþ
þurh rihte icunde of Beline kinge
and of Brennen his broþer þan duc of Burgunne
Þeos weoren ure ældre þa we beoþ of icumene
þeos bilæie Rome and þa riche al biwunnen
 and biuoren Rome þere stronge heore ȝisles anhenge
and seoþþen heo nomen al þat lond and setten hit an heore aȝere hond
and þus we mid rihte ahten Rome us biriden
Nu ich wulle leten Belin and Brenne bilæuen
and speken of þan kaisere Costantin þan stronge
he wes Helene sune al of Brutten icume
he biwon Rome and þa riche awelde
Lete we nu of Costantin þe Rome iwon al to him
and speken of Maximiæn þat was a swiþe strong mon
he wes king of Brutene he biwon France
Maximien þe stronge Rome he nom an honde
and Alemaine he biwon eke mid wunder muchele strengþe
and al from Romayne into Normandie
And þeos weoren mine ælderen mine aþþele uoregenglen
and ahten alle þa leoden þa into Rome leien
and þurh swuche dome ich ahte to biȝeten Rome
Heo ȝirneþ me an honde gauel of mine londe
al swa ic wille of Rome ȝif ich ræd habbe
Ich wilnie a mine þonke to walden al Rome
and he wilneþ me in Brutene to binde swiþe uaste
and slæn mine Bruttes mid his balureses
Ah ȝif hit on mi Drihten þe scop dæiȝes and nihtten
he scal his balde ibeot sære abuggen
 and his Romleoden þerfore scullen reosen
and ic wulle ræh beon þer he nu rixleþ on
Wunieþ nu stille alle ic wulle suggen mine iwille
ne scal hit na man oþer idon ah hit scal stonden þeron 
He wilneþ al and ich wilni al þæt wit beiene aȝæþ
habben hit nu and aȝe þe hit æþ mæȝen iwinne
for nu we scullen cunne wham hit Godd unne
Þus spac þe balde þe Brutene hafde an onwalde
þat wes Arþur þe king Bruttene deorling
Setten his kempen and his quides lusten
summe heo sæten stille mucle ane stunde
summe heo muche runen ræhten heom bitweonen
summe hit þuhte heom god summe hit mengden heore mod
Þa heo hafden longe ilustned þan kinge
þa spac Howel þe hende hah mon of Brutene
and his quides ræhte biuoren raien þan kinge
Lauerd king hercne me alse ich ær dude þe
Þu hafest isæid word soþe selehþe þe beoþ ȝifþe
Hit wes ȝare iqueþen þat we nu sculleþ cuþen
i þan iuurn ȝere þat nu is ifunden here
Sibeli hit sæide hire quides weoren soþe
and sette hit on bocke uolke to bisne
þat þreo kinges sculden buȝen ut of Brutlonde
þa biwinnen sculden Rome and al þa riche
and alle þa londes þe þerto liggeþ
Þe uorme wes Belin þat wes a Brittisc king
þe oþer wes Costantin þe king wes on Brutene
þu scalt beon þe þridde þe Rome scal habben
And ȝif þu wult biginnen þu hit scalt biwinnen
and ich wulle þerto helpe mid haȝere strenþe
ich wulle ouer sæ sende to selen mine þeinen
to balden mine Brutten þa bet we scullen fusen
Ich wulle haten alle þa aþele of Bruttainne
bi leomen and bi heore liue ȝeond alle mine londe
þat heo beon ȝarewe sone mid þe uaren to Rome
Mi lond ich wulle sette to wedde for seoluere
and alle þe æhten of mine londe for seoluere and for golde
and swa we scullen uaren to Rome and slan Luces þene kaisere
 and bitellen þine irihten I þe lede ten þusend cnihtes
Þus Howel spilede hext of Brutaine
Þa þe Howel iseid hafde þat him sel þuhte
þa spæc Angel þe king Scotlondes deorling
and stod uppen ane boncke and beien his broþeren 
þat was Lot and Vrien tweie swiþe aþele men
Þus Angel þe king seide to Arþure þan kene
Læuerd Arþur ich sugge þe þurh soþe quides mine
þat ilke þat Howel hafeþ ispeken ne scal hit na man awreken
ah we hit scullen ilæsten bi ure quicke liuen
And lauerd Arþur þe hæhȝe lust me ane stunde
cleope þe to ræde þine eorles riche
and alle þa hæxte þa beoþ in þine hirede
 and bide heom þe suggen mid soþen heore worden
whæt heo þe wulleþ fulste þine iuan to fordonne
Ich þe leden wulle cnihtes of mire leode
þreo þusend kempen ohte alle icorene
ten þusend men auote to uehte swiþe gode
and fare we to Rome and iwinnen þa riche
Ful swiþe us mæi scomien and ful swiþe us mai gromien
þat heo sculle senden sonden after gauele to ure londe
Ah swa us helpe Drihte þæ scop þas daȝes lihte
heo hit scullen abugge mid heore bare liue
For þenne we habbeoþ Rome and alle þa riche
we scullen nimen þa londes þa þerto liggeþ
Peoile and Alemaine Lumbardie and Brutaine
France and Normandie þa hit hæhte Neustrie
and swa we sculleþ meþegie heore mod vnimete
Þa þe king isaid hafde þa andswarede alle
Iniþered wurþe þe ilke mon þe þerto nule helpen
mid ahten and mid wepnen and mid alle his imihten
Þa wes Arþures hired sturneliche awraþþed
cnihtes anburste weoren þat alle heo gunnen biuien
Þa Arþur iherd hafde his hired iberen
þa cleopien agon þe king wes abolȝen
Sitteþ adun stille cnihtes inne halle
and ich eou wulle telle what ich don wulle
Mine writen ich wulle maken þa wel beon idihte
and sende þan kæisere modes sorȝe and muchel kare
and ich wulle ful sone faren into Rome
Nulle ich þider na gauel bringe ah þane kaiser ich wulle binden
and seoþþen ich wullen hine anhon and al þat lond ich wulle uordon 
and foruaren þa cnihtes alle þe aȝein me stondeþ i fehte
Arþur his writ nom an honden mid wiþerfulle worden
and þan beornen hit bitahte þæ þa ærnde hafde ibrohte
and seoþþe he lette heom scruden mid ælchere pruden
mid þan hæxte scrude þa he hafde on bure
and hehte heom faren sone to Luces of Rome
and he cumen after wolde swa raþe swa he mihte
Þas twælfe heore wai ferden touward heore londen
mid seolure and mid golde
cnihtes swa iscrudde no þurh al swa wel idihte
þus Arþur heom dihte al for heore worde
Þas twalf cnihtes foren þat heo to Rome comen
heo gretten heore kaisere heore kinelauerd
Hail seo þu Luces þu art hæxt ouer us
We woren at þan raȝe at Arþure þan kinge
we habbeoþ writen ibroht þe word swiþe grate
Arþur is þe kenneste mon þat we æuere lokeden on
and he is wunder riche and his þeines beoþ balde
þer is æuerælc swein swulc he cniht weore
þer is æuerælc swein swulc he weore riche þein
þer beoþ þa cnihtes swulc hit weoren kinges
mete þer is vnimete and men swiþe balde
and þa ueieȝereste wifmen þa wunieþ on liuen
and himseolf Arþur þe balde uæiȝerest ouer alle
Bi us he sende word þe þat he wule to þisse londe
na gauel he nule bringen ah þe seoluen he wule binden
and seoþþ he wule þe anhon and þis lond al fordon
and Alemaine Lunbardie Burguine France and Normandie
Frolle he sloh is iua swa he wulle us alle do
and ahnien him ane þa we aȝen alle clane
Herto he wule leden kinges eorles and hereþringes
And her we habbeoþ an honden writen þat he sende
þe þe quiddieþ what he wule don þenne he cumeþ hider on
Þa þæ ærnde wes iseid þæ kaisere wes ful særi mon
 and astured weoren Romweren alle mid sterclichere wræþþe
Ofte heo eoden to ræde ofte heo heolden rune
ær heom mihte iwurþen waht heo don wolde 
Noþeles a þan ende enne ræd heo ifunden
þat was þurh þa senaturs þa þet sinaþ heolden
þan kaisere heo radden þat he write runen
and sende his sonde ȝeond feole kinelonde
and hehte heom cume sone alle to Rome
of euerælche londe þe heom oht lufeden
and alle þa wulleþ mid fehte biȝiten lond oþer ahte
Folc þer com sone to þere burh of Rome
swa muchel swa þer neuere ærer na mon no isumnede
Heo seiden þat heo wolden ouer Munt Giu iwenden
and wiþ Arþure fehten wharswa heo hine ifunden
and Arþur slæn oþer anhon and his hired al fordon
and ahnien þan kaisere Arþures riche
Þe æreste king þe þer com he wes swiþe kene mon
Epistrod king of Grece Ethion duc of Boece
per com mid mucle wiȝe Irtac king of Turckie
Pandras king of Egipte of Crete þe king Ipolitte
of Syrie þe king Euander of Frigie þe duc Teucer
of Babilone Mæptisas of Spaine þe kaisere Meodras
of Medie þe king Boccus of Libie þe king Sexstorius
of Bittunie Pollidices of Iturie þe king Sexes
Ofustesar king of Aufrike nes þer na king his ilike
mid him com moni Aufrican of Ethiope he brohte þa bleomen
Þa seolue Romleoden liþen heom tosomne
þat weoren at nexte of Rome þa hexte
Marces Lucas and Catel Cocta Gaius and Metel
þis weoren þa sixe þe þat senaht al biwusten
Þa þis folc isomned wes of feole cunne londes
þa sette þe kaisere arimen al þæne here
Þa weoren þer riht italde to fihte swiþe balde
feouwer hundred þusende cnihtes a þan hæpe
mid wepnen and mid horsen swa bihoueþ to cnihten
Nes he neuere iboren i nauere nane burȝe
þat mihte þat folc tellen þat þer eoden auoten
Auormest heruestes dæie uorþ heo gunnen sturien
auer riht þene wæi þet touward Munt Giu lai
Lete we nu ane while þeos ferde bilæue
and speke we of Arþure aþelest kinge 
þa þe he bisoht hafde his þeines sele
and ælc wes ham iuare þer he lond hafde
And raþe aȝæin comen cnihtes to hireden
mid wepnen wel idihten þurh allen heore mihte
of Scotlond of Irlond of Gutlond of Islond
of Noreine of Denene of Orcaneie of Maneie
of þan ilke londen beoþ an hundred þusende
iwepnede þeines ohte on heore londes wise
Neoren hit noht cnihtes no þes wæies idihte
ah hit weoren men þa kenlukeste þa æi mon ikende
mid mucle wiaxen mid longe saxen
Of Normandie of Angou of Brutaine of Peitou
of Flandres of Bulunne of Loherne of Luueine
comen an hundred þusende to þas kinges hirede
cnihtes mid þan bezsten þurhcostned mid wepnen
Þer comen þa twalf iueren þa France sculden heren
twelf þusend cnihtes heo brohten forþrihtes
and of þissen londe Arþur nom an honde
fifti þusend cnihtes kene and ohte men to fihte
Howel of Brutaine cnihtes mid þan bezste
ten þusend ladde of his leodfolke
Of ganninde monnen þa heo forþ wenden
þurh nane cunnes spelle ne cuþe heom na mon telle
Arþur þa hehte aþelest kinge
to ane isette time þat folc isomnien
bi heore bare lifen at Barbefleote
 and þer he wolde gædere sele his þede
Þis lond he bitahte ane selcuþe cnihte
he wes Walwainnes broþer næs þer nan oþer
Moddred wes ihaten forcuþest monnen
treouþe nefde he nane to nauer nane monne
he wes Arþures mæi of aþelen his cunne
ah cniht he wes wunder god and he hafde swiþe muchel mod
Arþures suster sune to þere quene wes his iwune
þat wæs ufele idon his æme he dude swikedom
Ah al hit wes stille in hirede and in halle
for na man hit ne wende þat hit sculde iwurþe 
ah men to soþe iwenden for Walwain wes his broþer
þe alre treoweste gume þe tuhte to þan hirede
þurh Walwain wes Modræd monnen þa leouere
and Arþur þe kene ful wel him iquemde
He nom al his kinelond and sette hit Moddræd an hond
and Wenhauer his quene wurþlukest wiuen
þa þe in þissere leode wunede an londe
Arþur bitahte al þat he ahte
Moddrade and þere quene þat heom was iqueme
Þat was ufele idon þat heo iboren weoren
þis lond heo forradden mid ræuþen uniuoȝen
and a þan ænden heomseoluen þe Wurse gon iscenden
þat heo þer forleoseden lif and heore saulen
and æuer seoþþe laþen in auerælche londe
þat nauer na man nalde sel bede beoden for heore saule
for þan swikedome þat he dude Arþure his æme
Al þat Arþur ahte he Moddrede bitahte
lond and his leoden and leofen his quene
and seþþen he nom his ferde of folken swiþe hende
and ferde ful sone touward Suþhamtune
Þer comen seilien sone ȝeond þa sæ wide
scipes uniuoȝe to þas kinges folke
þe king þat folc beide ȝeond þa scipen longe
bi þusend and bi þusend to þan scipen þrasten
þe uader weop a þene sune suster a þene broþer
moder a þa dohter þa þa duȝeþe sturede
Weder stod on wille wind wex an honde
ankeres heo up droȝen drem wes on uolken
Wunden into widen sæ þeines wunder bliþe
scipen þer forþ þrungen gleomen þer sungen
seiles þer tuhten rapes þer rehtten
wederen alre selest and þa sæ sweuede
For þere softnesse Arþur gon to slæpen
Alse þe king slepte a sweuen him imette
feorlic wes þat sweouen þene king hit auerde
þa þe king him awoc swiþe he wes idræcched
and granen agon ludere stefenen
Næs þer nan swa þriste cniht under Criste 
þat durste þene king fræine of his farecoste
ær þe king himseolf speke and spilede wiþ his beornen þere
and þus Arþur him seide þa he awoc of slæpe
Lauerd Drihten Crist domes waldende
midelarde mund monnen froure
þurh þine aþmode wil walden ænglen
let þu mi sweuen to selþen iturnen
Þa spac Angel þe king Scottene deorling
Lauerd sæi us þi sweuen seleȝehþe us beo ȝeueþe
Bluþeliche quaþ þe king to blisse hit iwurþe
Þer ich lai a sweuete agan ich forto slepe
me þuhte þat in þere weolcne com an wunderlic deor
æst in þan leofte ladlic an sehte
wiþ leite mid storme sturnliche wende
nis in nare leode nan swa ladlic beore
Þa com þer westene winden mid þan weolcnen
a berninge drake burhȝes he suelde
mid his feure he lihte al þis londriche
me þuhte a mire sihȝeþe þat þa sæ gon to berne
of leite and of fure þa þe drake ferede
Þes drake and beore beien tosomne
radliche sone togadere heo come
heo smiten heom togaderen mid feondliche ræsen
floȝen of heore hæȝene swulc furburondes
Ofte wes þe drake buuen and eft seoþþen bineoþen
neoþeles a þan ænde heȝen he gon wende
and he flah dunrihte mid feondliche ræsen
and þene beore he ismat þat he to þere eorþe iwhat
and he þer þene beore ofsloh and hine limmele todroh
Þa þat feht wes ido þe drake aȝen wende
Þis sweuen me imette þer ich lai and slapte
Biscopes þis iherden and bocilærede men
þis iheorden eorles þis iherden beornes
ælc bi his witte wisdom sæiden
þis sweuen aræhten
Ne durste þer na cniht to ufele ræcchen na wiht
leoste he sculden leosen his leomen þat weoren him deore 
Forþ heo gunnen liþen an eouste bilife
wind heom stod on wille selest alre wedere
heo hæfden al þat heom wes neod to londen heo comen at Barbefleot
To Barbefleot at Costentin þer com muchel moncun in
of alle þan londe þa Arþur hafde an honde
Swa sone swa heo mihten ut of scipe heom rehten
þe king his folc hehte herberwe isechen
an badien þe king wolde þat his folc come
Nes he þere buten ane niht þa com him to an hende cniht
he talde tidinge Arþure þan kinge
he seide þat þer wes icumen a scaþe liþe
of westward Spaine wel dreori feond
and inne Brutaine bisi wes to harme
bi þere sæside þet lond he weste wide
nu hit hatte Munt Seint Michel þat lond ewelde iwidel
Lauerd king queþ þe cniht to soþe ich þe cuþe herriht
he hafueþ inome þine maȝe mid hahliche strenþe
heȝe wimmon iboren Howeles dohter icoren
Eleine wes ihaten aþelest maidenen
To þan munte he heo uerede aþelest maidene
nu fulle feowertene niht þe feond heo hafueþ ihalden þerriht
nute we on liue þeh he heo nabbe to wife
Alle he makeþ him to mete þa men þa he igripeþ
ruþeren hors and þa scep gæt and þa swin eke
al þis lond he wule forfare buten þu afeollen ure kare
lond and þas leode a þe is ure neode
Ȝet þe cniht seide to þan uolckinge
Isihst þu lauerd þe munt and þene wude muchele
þer wuneþ þe scaþe inne þa scendeþ þas leode
We habbeþ wiþ him iuohten wel feole siþen
bi sæ and bi londe þes leoden he amærde
ure scipen he aseingde þat folc he al adrente
þeo þat feuhten a þan londe þeo he adun leide
we habbeoþ idriuen þat swa longe þat we hine læteþ ane
faren heu swa he wule after iwille him
þis londcnihtes ne durren wiþ him mare na fehten
Arþur þis iherde aþelest alre kinge 
he cleopede him to þene eorl Kæi þe wes his stiward and his mæi
Beduer eke to him he cleopede he wes þes kinges birle
He hæhte heom forþriht beon al war to midderniht
mid alle heore wepne to wenden wiþ þan kinge
þat na mon under Criste of heore uare nuste
buten Arþur þe king and þa tweien cnihtes mid him
and heore sweines sixe ohte men and wihte
and þe cniht þe radde hit þan king heom ladde
To þere midnihte þa men weoren aslepe
Arþur forþ him wende aþelest alre kinge
Biforen rad heore londcniht þat hit was dæiliht
heo lihten of heore steden and rihten heore iweden
Þa iseȝen heo nawiht feorren a muchel fur smokien
uppen ane hulle mid sæulode biuallen
and anoþer hul þer wes swiþe heh þæ sæ hine bifledde ful neh
þeruuenon heo iseȝen a fur þat wes muchel and swiþe stor
Þæ cnihtes þa tweoneden to whaþere heo faren mihten
þet þe eotend war neore of þeos kinges fore
Þa nom him to rede Arþur þe ræȝe
þat heo sculden somed faren aneosten þan ane furen
and ȝif hine þer funden aquellen hine to deþen
Forþ þe king wende þat he com aneuste
noht he þer ne funde bute a muchel fur þer berninde
Arþur eode abute and his cnihtes bi his siden
na whit heo ne funden quikes uppen wolden
buten þat fur muchele and ban vnimete
bi atlinge heom þuhte þritti uoþere
Arþur þa nuste nenne red godne
 and bigon him to spekene to Beduer his eorle
Beduer far biliue adun of þissen hulle
and wend þe ouer þat water deope mid allen þine iwede
and mid wisdome wend to þan fure
and bihalues þe iga and bihald ȝeorne
ȝif þu miht afinden oht of þan feonden
And ȝif þu hine miht ofȝiten on aiȝes cunnes wisen
wend adun stille þat cume to þan watere
 and seien me þer sone what þu iseȝen habbe
and ȝif hit ilimpeþ swa þat þu liþen to þan fure 
 and þe feond þe ofȝite and þu to fuse
hafe mine godne horn þe al mid golde is ibon
and blawe hine mid maine swa mon scal for neode
and fus þe to þan feonde and bigin to fihten
 and we þe scullen fusen to swa we hit swiþest maȝen don
And ȝif þu hine ifindest aneouste þan fure
and þu al unaȝeten aȝein miht iwende
þenne forbeode ich þe bi þine bare life
þat þu nauere wiþ þene scucke feht no biginne
Beduer iherde what his lauerd him seide
his wepnen he on him dude and forþ him iwende
and up astæh þene munt þe is unimete
He bar an his honde ænne gære swiþe stronge
ænne sceld an his rugge irust al mid golde
hælm an his hafde hehne of stele
his bodi wes bifeong mid fæire are burne
he hafde bi his side enne brond al of stele
and forþ he gon steppen stiþ imainede eorl
þat he com fusen an neouste þan furen
and he under ane treo gon him atstonden
Þa iherde he wepen wunder ane swiþen
wepen and weinen and wanliche iberen
Þa þe cniht wende þat hit þe eotend weoren
and he anbursten agon swulc weore a wilde bar
and forȝæt sone þat his lauerd him sæide
His sceld he bræid on breoste his spere he igrap faste
and an neoste gon fuse touward þan fure
he wende to finden þene feond sturne
þat he fehten mihte and fondien hine seolue
Þa fond he þer ane quene quecchen mid hafde
heorlockede wif weop for hire weisiþ
wanede hire siþes þat heo wæs on liues
þat set bi þan fure mid reolichen ibere
 and sæt and biheold æuere ænne burinæsse
and hire ȝeddes sæide ȝeomere stefne
Wale Eleine wale deore maide 
wale þat ich þe uedde þat ich þe uostredde
wale þat þæ waldscaþe here þe haueþ þus foruare
wale þat ich wes iboren mine leomen he haueþ tobroken
Þa bisæh þat wif abuten whar þe eotend come buȝen
biseh a þene eorl Beduer þa icumen wes þer
Þa sæide þat wif here þer heo sæt bi fure
Whæt ært þu fære whit eært þu angel eært cniht
beoþ þine feþerheomen ihaneked mid golden
Ȝif þu ært of heuene þu miht isund faren heonene
and ȝif þu ært eorþlic cniht ærm þu iwurþest forþriht
For nu anan cumeþ þe scaþe þe alle þine leomen wule todraȝen
þeh þu weore stel al he þe awalt iwildel
He uerde to Brutaine to aþelest alre bolde
to Howeles castle hæh mon inne Brutene
þa ȝaten alle he tobrac and binnen he gon wende
He nom þare halle wah and helden hine to grunde
þæs bures dure he warp adun þat heo tobarst a uiuen
he funde i þan buren fæirest alre bruden
Eleinen wes ihaten aþelest kunnen
Howeles dohter hæh mon of Brutene
Arþures maȝe of swiþe heȝe cunne
Ich wes hire uostermoder and feire heo uostredde
Þer þe eotend unc ifeng forþ mid himseoluen
fiftene mile
into þisse wilde wude hider to þissen ilke stude
þus he us diste todæi a seouen nihte
Sone swa he hider com swa he þat maide inom
he wolde monradene habben wiþ þan maidene
Ælde næfde heo na mare buten fihtene ȝere
ne mihte þat maiden his mone iþolien
anan swa he lai hire mide hire lif heo losede sone
 and her he heo biburede burden alre hendest
Eleine min aȝen uoster Howelles dohter
Þa he hafde þis idon swa me seoluen inom
a uolden he me laiden and lai mid me seoluen
nu hafeþ he mine ban alle ladliche abrokene
mine leomen al toleþed mi lif me is alaþed
Nu ich habbe þe itald hu we beoþ her ihæd
flih nu swiþe lest he þe ifinde
for ȝif he cumeþ abolȝen mid his baluræsen 
nes he neuere iboren þe maȝen stonden þe biuoren
Efne þissen worden þa þat wif seide
Beduer heo gon hirten mid hendeliche worden
Leofe moder ich æm mon and cniht æm wel idon
and ich þe wule suggen þurh soþe mine worden
næs nan kempen iboren of nauer nare burden
þat mon ne mæi mid strenþe stupen hine to grunde
 and hire þe ane alde wifmon swiþe lutle beoþ þine mæhten
Ah hafuen nu swiþe godne dæi and ich wulle faren minne wæi
Adun him ferde Beduer to his duȝeþekinge
and talde him hu he hafde kare and hu he hafde al ifare
and what þat wif alde of þan maidene him talde
and hu þe eotend ælche dæi bi þan alde wiue lai
Þer heo heom bitwenen heolden heore runen
hu heo mihten taken on þat þe scucke weore fordon
Þeo while com þe eotende faren and fusden to his fure
he bar uppen his rugge burþene grete
þat weore twælf swine iteied tosomne
mid wiþen swiþe grete, ywriþen al togadere
Adun he warp þa dede swin and himseolf sæt þerbi
his fur he beten agon and muchele treowen læiden on
þa six swin he todroh and euere he to þan wiue loh
 and sone umbe while he lai bi þan wife
ah he nuste noht þan tidende þat comen to his wifeþinge
He droh ut his gleden his flæsce he gon breden
and þa six swin he gon æten alle ær he arise of selde
al biwaled on axen wanliche weoren þa sonden
and seoþþen he gon ræmien and raxlede swiþe
 and adun lai bi þan fure and his leomen strahte
Lete we nu þene eotend bilafuen and atlien to þan kinge
Arþur at þan watere his wapnen nom an honde
 and þe eorl Beduer god cniht wis and war
and þe þridde wes Kæi þes kinges stiward and his mæi
Ouer þan watere heo comen iwepned mid þan bezsten
 and stiȝen up þan hulle mid allen heore maine
þat heo comen fusen aneuste þan furen 
þer þe eotende lai and slæp and þa quene sæt and weop
Arþur hine teh bisiden his iferen
forbad heom bi heore leomen and bi heore bare liuen
þat nan neoren swa kene þat heom neh comen
buten he iseȝen þat hit ned weoren
Beduer atstod him þere and Kæi his iuere
Arþur gon stepe vorþ stiþimoded kempe
þat he com to þan ulette þer þe feond lai and slæpte
Æuere wes Arþur ærhþe bideled
þet wes sutel þeron sellic þah hit þunche
for Arþur mihte þere þene eotende al tohæuwe
slan þene scucke þer he lai and slapte
Þa nolde Arþur on slepen na wiht hine areppen
leste he an uferre daȝe upbræid iherde
Þa cleopede Arþur anan aþelest kingen
Aris aris feondscaþe to þine fæiesiþe
nu wit scullen delen þene dæd of mire maȝen
Ær þe king hæfde þæs ful isæide
þe eotend up asturte and igrap his mucle clubbe
and wende mid þan dunten Arþur al todriuen
ah Arþur bræid heȝe his sceld buuen his hælme
and þe eotend smat þeranouenan þat al he gon toscenen
And Arþur him swende to an hiȝende mid his sweorde
and þen chin him ofswipte mid alle þan cheuele
and sturte him biaften ane treo þe þer stod aneouste
and þe eotend smat after biliue and noht hine ne hutte
ah he þat treo smat þat al his clubbe todraf
And Arþur aneouste þat treo bieorn abute
and swa Arþur and þe scucke biurnen hit þreie abuten
Þa wes þe eotend heui swiþe and Arþur wes swiftre
 and oftoc þene eotend and up ahof his gode brond
and þat þih him ofsmat and eotend adun wæt
And Arþur atstod and biheold þa gon to spekene þe ueond
Lauerd lauerd ȝef me griþ wha is þat me fihteþ wiþ
Ne wende ich þat na man a þissere weorlderichen
me mihte þus lehtliche aleggen mid fehte
bute hit Arþur weore aþelest alre Brutte 
and neoþeles næs ich nauere of Arþure afæred sære
Þa him sæide Arþur aþelest kingen
Ich æm Arþur þe king Bruttene deorling
Tel me of þine cunne and whar beo heore beonste
and wha þe weore on uolde fader oþer moder ihalde
and of wulche londe þu art iliþen hidere
and whi þu mine maȝe aualled hafuest mid morþe
Þa andswarede þe feond þer he læi and biheold
Al þis ich wulle don and þine treoþe underfon
wiþ þat þu me lete liuien and mine leomen hælen
Arþur hine iwræþþede wunder ane swiþe
and he Beduer cleopede balde his kempe
Ga aneouste Beduer and hefd him binim her
 and fere hit forþ mid þe adun of þisse munte
Beduer aneouste com and his hæfued him binom
 and swa heo þeonene ferden adun to heore iferen
Þa sat þe king adun and hine gon to resten
and þas word seide Arþur þe sele
No uæht ich nauere ueht non uppen þissere uolden
buten þa ich sloh þene king Riun uppen þan munte of Rauinite
Seoþþen heo uorþ wenden and to þere uerde comen
þa þe þat hafd iseȝe sellic heom þuhte
whar weore under heuene swulc hafed ikenned
Howel of Brutaine beh to þan kinge
and þe king him seide al of þan maidene
Þa wes Howel sari and sorhful an heorte forþi
and nom al his feren and ferde to þan munte
þer þat Brutisce maide bibured læi on eorþe
He lette þer areren sone ane chireche swiþe faire
a Seinte Marie nomen Drihtenes moder
 and seoþþen he ȝæf nome þan hulle ær he þonne wende
and hehte hine Æleine Tunbel nu hit hæhte Munt Seint Myhhel
Þa wes Arþures hired sellich isomned
of Irlonde and of Scotlonde þider weoren iscriþene
Þa lette þe king blauwen bemen an hireden
 and wenden of Brutaine bisie men and kene
þurhut Normandie þæ hehte þa Neustrie 
heo uerden þurhut France and folc heom after ferde
heo buȝen ut of France into Burguine
His hauwæres þer comen and heolden his iferen
 and cudde þan kinge þer i þare cuþþe
þat Luces þe kaisere and al his Romanisce here
þiderward heo comen fromward heore þeoden
 and swa heo wolden fusen in touwward France
and al þat biwinnen and seoþþen wenden hidere
 and Bruttes alle aquellen quicke þer heo heom funde
and Arþur þene kene ibunde lede to Rome
Þa wes abolȝen baldest alre kingen
and hehte a þan feldes slen alle his teldes
and þer he wikien wolde þat he þat soþe wuste
whær he minte þene kæisere iwisliche kepen
Þat water hehte Albe þer lai þe king balde
An wis cniht þer com ride to þas kinges uerde
þe wes al forwunded and his folc afelled swiþe
hafden Romanisce men al his lond biræiued him
He talde þan kinge neouwe tiþende
whar lai þe kaisere and al his Romanisce here
 and whær he hine mihte iwinde ȝif he hine wolde wiþ him fihten
oþer griþ makien wiþ Romanisce monnen
Ah lauerd Arþur quaþ þe cniht ich þe wulle cuþen herriht
þat betere þe is freondscipe to habben þene for to fihten
for aȝan þine tweie heo habbeoþ twælue
swa feole kinges swa feole heredringes
Nis he in nare kuþþe þe hit þe maȝe icuþþe
for alle þan uolke þe uulieþ þan kinge
wiþuten þan Romleoden of his aȝere þeoden
and wiþute þan uolke þe ȝirneþ þas kinges are
Þa þe talen weoren alle italde and Arþur heo hafden understonde
þa cleopede þe king forþrihtes his deoreste cnihtes
 and radden heom bitwenen enne castel to areren
onuast þan wateren þe Albe wes ihaten
On ane swiþe feiere stude itimbred he wes ful sone
þer feng moni hond to an hiȝende he wes ido
for ȝif Arþur misferde þenne he come to fihte
oþer his uolc ueolle oþer setten to fleonne 
þenne þohte he to atstonden at þan castle stronge
Þa cleopede he eorles tweie aþele men and wise
heȝe men icunned þan kinge swiþe deore
þæ an wes of Chartres and hehte Gerin muchel wisdom wunede mid him
þe oþer hehte Beof of Oxeneuord welle wide sprong þas eorles word
Þe ȝet þe king cleopede Walwæin þe wes his deoreste mæi
for Walwain cuþe Romanisc Walwain cuþe Bruttisc
he wes iued inne Rome wel feole wintre
Þe king nom þas þreo cnihtes hende and to þan kaisere heom sende
and hehte hine mid his ferde faren aȝæin to Rome
 and þat he næuere into France his ferde no ladde
And ȝif þu þider wendest and þine ferde ledest
þu scalt beon underuonge to þine uæiesiþe
For France is min aȝen and ich heo mid fehte biwon
and ȝif þu nult bilauen þat þider nult liþen
fare wit to uihte and falle þe uorcuþere
and lete we þat folc wræcche wunien an ære
While Romleoden iwunnen þa þeoden
and seoþþen heo þa þeoden mid fehte forloseden
and ich heo mid feohte biwon and mid fehte wule halden
Forþ þa cnihtes wenden godliche kempen
þat weoren Gerin and Beof þe hende and Walwain þe balde
iburned and ihelmed an hæȝen heore steden
and ælc weiede an sculdre sceld swiþe godne
heo beren on heore honde gares swiþe stronge
Forþ heo gunnen ride riche men from hirede
muchel of þere duȝeþe þe mid Arþure wunede
mid Walwaine eoden and æþmodliche hine beden
þat he wiþ Romleode summe sake arerde
þat we maȝen mid fehte fondien us seolue
for hit is feole ȝere þat heore þrættes comen here
and heore beot makieþ þat heo us wulle bihafdi
Nu is hit muchel leodscome ȝif hit scal þus aligge
bute þer sum sake beo ær we iwurþe sæhte
scaftes tobrokene brunies totorne
sceldes toscened scalkes toheouwen
sweordes ibaþede i blode þan rede 
Forþ þa eorles wenden þurh æne wude muchelen
and mærcoden enne wæi þe ouer anne munte læi
þat heo bicomen sone to þan uolke of Rome
wurþliche iwepned wunden an horsen
Þer me mihte bihalden þe mon þe bihalues weore
moni þusenden þrasten ut of telden
al to bihalden þeos þreo cnihtes balde
and biheolden heore steden and biheolden heore iweden
 and hercnede tidende from Arþure þan kinge
and aneouste forþrihtes fræinede þa cnihtes
and ȝif þe king heom isend hæfde to þan kaisere
to speken þan kæisere wiþ and to ȝirnen his griþ
Ah for nauer nare speche þas þreo eorles riche
nolden abiden ær heo comen riden
forn to þas teldes deoren þerinne wes þe kaisere
Adun heo gunnen lihten and bitahten hore steden
and swa heo iwepned mid alle wenden into telde
forn to þan kaisere þe Luces wes ihate
Þer he sæt an his bedde heore ærnde heo him cudde
ælc his saȝe sæide swa him sel þuhte
 and hehten hine wenden aȝæin to his londen
þat he nauere mid unfriþe France no isohte
Þa while þa þeos eorles þreo seiden heore erende
aset þe kaisere swulc he akimed weore
and andsware nauer nan no aȝæf þissen eorlen
ah he lustnede ȝeorne luþer on his þohte
Þa anbælh Walwain swulc an iburst þein
and þas word sæide Walwain þe kene
Luces þe riche þu ært kæisere of Rome
we beoþ Arþures men aþelest Brutten
He sent þe his sonde wiþuten gretinge
he hat þe faren to Rome þa riche is þin aȝen
let hine halden France þe he biwon mid fehte
and hald þu richen and þine Romleoden
While þine aldren France ieoden
mid fehte heo þer biwunnen unimete wunnen
swa ane while heo þer liueden and seoþen heo hit leoseden 
mid fehte Arþur hit biwon and he hit wule walden
He is ure lauerd we beoþ his leodkempen
He us hæhte suggen soþ to þe seoluen
ȝif þu nult aȝen buȝen þi bone he wule iwurþen
and ȝif þu nult aȝen wenden ah iwurþien þin iwillen
and þu wult þat kinelond bitellen to þire hond
nu tomorȝen is þe dæi haue ȝif þu biȝete mæi
Þæ andswarede þe kaisere mid grættere wræþþe
Nulle ich noht aȝæin faren ah France ich wulle bitellen
mine ældren hit heolden and ich hit wulle habben
Ah ȝif he wolde bicumen mi mon and for lauerd me icnawen
 and treouliche me heren and me for hærre halden
griþien ich him wulle and his gumen alle
and lete halde Brutlond þæ Iulius hafde in his hond
 and oþere londes monie þe Iulius hafde an honde
þat he naueþ nane rihte to þæ riche þæh he walde
þa he scal alle leose buten he leoþ makie
Þa andswarede Walwain þæ wes Arþures mæi
Belin and Brenne beiȝene þa ibroþere
Brutlond heo ahten and France heo biwunnen
and seoþþen heo uerden sone and biȝeten Rome
and þer heo wuneden seoþþe wel feole ȝere
Þa þis wes al iuare þa wes Brennes kæisere
and walde Romleoden and alle þa þeoden
And Rome is ure icunde þa þu haldest an honde
and ȝif we mote libben we hit wulleþ habben
beute ȝif þu wulle icnawen beo þat Arþur is king ouer þe
and ælche ȝere him senden gæuel of þine londen
and ȝif gæst him a leoþ þu miht libben þa eþ
Þa sæt bi þan kaisere a cniht of his cunne
Quencelin ihaten hæh mon inne Rome
Þes cniht andswarede biuoren þan kaisere
 and þus him seide þe cniht was unisele
Cnihtes fareþ eou aȝæin and cuþeþ eower kinge
Bruttes beoþ bolde ac heo beoþ unwræste italde
for æuere heo ȝelp makieþ heore monscipe is luttel
Mare he þohte to suggen þa Walwain bræid to sweorden
and smat hine ufenen þat hafde þat he atweo hælde 
 and he hiȝenliche anan heolde to his horsen
and heo up leopen mid grimliche lechen
and þas word seide Walwain þe sele
Swa me helpe þe ilke lauerd þe scop þes daȝes lihte
ȝif æueræie is swa kene of eouwer moncunne
þat us after kenne ich hine wulle aquelle
he scal beo toswungen mid brade mine sweorden
Efne þare ilke tale þa cleopede þe kaisere
Haldeþ heom haldeþ alle heo sculleþ heongien
heȝe uppen treouwe oþer mid horsen beon todraȝene
Efne þissere sæȝe þa þe kaisere seide
þe eorles gunnen riden and spureden heore steden
heo scæken on heore honden speren swiþe stronge
beren biforen breosten brade heore sceldes
Aneouste gunnen ride eorles ræȝe
and æuere þæ kaisere lude gon cleopie
Nimeþ heom slæh heom iscend heo us habbeoþ
Þer me mihte ihere þe þer bihalues weore
clupien þusende of þan þeodfolke
Hider hider wepnen Wende we heom æfter
Hider ure sceldes þe scalkes atwendeþ
Sone heom after wenden iwepnede kempen
þer sixe þer seouene þer æhte þer niȝene
And æuere þa eorles arnde biliues
and æuere umbe stunde biseȝen heom bihinde
and euere þa cnihtes of Rome after biliue come
And þer com aneouste alre swiþest ærne
 and euere cleopede kenlich swiþe
Wendeþ aȝæin cnihtes and werieþ eo mid fihtes
Hit is eo muchel scome þat ȝe wulleþ atsceken
Walwain icneo þene reme of þan Romanisce men
he wende his stede and to him gon ride
 and smat hine þurh mid þan spere swa he ispited weore
 and bræid to him þat spere þe gume iwat sone
 and þæs word kende Walwain þe kene
Cniht þu ride to swiþe betere þe weore at Rome
Marcel hehte þe cniht heȝere monnen
Þa Walwain isæh þat he to grunde bæh 
sone his sweord he ut abræid smat of Marcele þat hefd
and þas word sæide Walwain þe sele
Marcel far to helle and tel heom þer spelles
and wune þer toȝere mid Quencelien þin ifere
and haldeþ þer unker rune betere inc weoren inne Rome
for þus we eou scullen techen ure Bruttisce speche
Gerin isæh hu hit ferde hu þe Romanisce lai þer dune
and his hors muneȝede and ænne oþerne imette
and smat hine þurhut mid his spere and þas word spilede
Rid nu swa Romain and reos þe to hellen
and þus we scullen grundien ȝif Godd us wule fulsten
Nis noht wurþ þratte buten þer beo dede æc
Bos isæh þe ohte mon hu his iueren hafden idon
 and his hors wende wunder ane swiþe
and mid alle his mitte teh to ane cnihte
 and smat hine buuen þan scelde þat tobarst his gode burne
 and þurhut þene sweore þe swælt ful sone
And þus þe eorl cleopien agon kenliche on his feren
Bruttes us wulleþ scenden ȝif we heonne wendeþ
bute we bet aginnen ær we heonene iwenden
Efne þere speche þe þe eorl kende
heo biwenden heom sone wunder ane swiþe
and ælc his sweord swiþe adroh and ælc his Rumain ofsloh
 and seoþþen heore hors wenden and heore wæi heolden
And þæ Romanisce men riden eouere after heom
ofte heo heom on smiten ofte heo heom atwiten
ofte heo sæiden heom to Abuggen ȝe scullen þa dede
ah ne mihten heo þurh nane þinge heore nenne adun bringe
no nenne hærm þer don heom i þan wiþerhappen
Ah æuere umbe whilen þe eorles aȝain wenden
and ær heo totwemden þe wurse wes Romleoden
Þus heo iuerden fiftene milen
þat heo comen to ane stude vnder ane ueire wude
onuast þan castle þer Arþur lei uaste
Þreo milen þerfrom to þan wuden þrungen
niȝe þusende þe Arþur þider senden
baldere Brutten þe bezst þat lond cneowen
heo wolden wite þat soþe of Walwain þan kene 
and of his iueren hu heo iuaren weoren
whaþer heo liue weoren þa heo bi wæie læien
Þæs cnihtes siȝen þurh þene wude wunder ane softe
uppen ane hullen and ȝeorne biheolden
Heo letten alle þa horsmen i þan wude alihten
and rihten heore iwepnen and alle heore iweden
buten an hundred monnen þe þer sculden bihalden
ȝif heo onȝiten mihten þurh æies cunnes þingen
Þa iseȝen heo feorren in ane uelde muchelen
þreo cnihtes ærnen mid allen heore mainen
After þan þreom cnihten þritti þer comen
after þan þrittie heo iseȝen þreo þusende
þerafter comen þrasten þritti þusen anan
Romanisce leoden mid ræue bihonged
And þa eorles biuoren heom aneuste atarnden
euere þene rihte wæi þe touward þan wude lai
þer heore iueren wel ihudde weoren
Þa eorles ærden to þan wuden þa Romanisce after riden
þa Bruttes toræsden on heore iræste steden
and smiten to auorenon and feollen an hundred anan
Þa wenden Romleoden þat Arþur come riden
and weoren afered feondliche swiþe and Bruttes after heom
and sloȝen of þan folke fiften hundred
Þa com heom to fulste of heore aȝe uolke
þa Arþur þider hafde isend sixtene þusund
baldere Brutten mid burnen bihonged
Þa com þer ride þat wes an eorl riche
Petreius ihate heh of Rome
mid six þusend kempen þan Romanisce to helpen
 and mid muchelere strengþe leopen to þan Brutten
and lut þerof nomen ah monie heo ofsloȝen
Bruttes to wude hælden þe oþere after wenden
and þa Bruttes auoten uaste aȝæin stoden
and þa Romanisce men fuhten ridende
and Bruttes heom to heolden and heore hors sloȝen
 and moni þer nomen and in þene wude droȝen 
Þa iwarþ Petreius wraþ þat his wes þa wurse þer
and he mid his uerde from þan wude wende
and Bruttes heom to buȝen and biæften heom sloȝen
Þa Bruttes weoren ut of wude iȝein to þan felde
þa atstoden Romleoden mid ræȝe strenȝe
Þa bigon þat muchele fiht þer ueollen eorlles and moni god cniht
þer ueollen a dæi fiften þusend
aþelere monnen ær hit weore æfen
Þer he finden mihte þe his main wolde fondien
hond aȝan honde strongne aȝein stronge
sceld aȝein scelde scalkes þer ueollen
Vrnen þa streten mid blodestræmen
leien ȝeond þan ueldes goldfaȝe sceldes
al þene dæi longe heo heolden þat feht stronge
Petreius an his halue his folc heold tosomne
þa iwræþ sone þat Bruttes hafden þat wurse
Þat isæh þe eorl heȝe of Oxeneuorde
Beof wæs ihæten hæh Bruttisc mon
þat a nare wisen ne mihte hit iwurþen
þat Bruttes ne mosten reosen buten heo ræd haueden
Þa eorl þa cleopede cnihtes aþele
of þan alre bezsten of alle þan Brutten
and of þan kennesten þe þer quike weoren
and tuhte hine ut a þan felde aneouste þere ferde
and þus him iseide an heorte him wes unneþe
Cnihtes hercnieþ nu to me Drihten us helpe
we beoþ hidere icumen and þis feht habbeoþ undernumen
buten Arþures rede þe is ure hexte
ȝif us oht ilimpeþ we him þa bet likieþ
and ȝif us ilimpeþ uuelen he us wule hatien
Ah ȝif ȝe wulleþ minne ræd þenne ride we al glad
We beoþ þreo hundred cnihtes ihelmede þeines 
ohte men and kene aþele iborene
Cuþeþ eouwer cnihtscipe we beoþ of are cuþþe
Rideþ þenne ich ride and fulieþ mine rede
Alle haldeþ him to to þan cnihte þa ich do
ne nime ȝe nenne stede no nanes cnihtes iwede
ah æuerælc god cniht slæn æuere adunriht
Æfne þan worde þe þe cniht sæide of Oxeneuorde
to his iueren bisiden þe gon he to riden
æfne al swa swiþe swa hund þene heort driueþ
and his iueren after mid allen heore mahten
þurhut þene muchele uehte al þa cnihtweorede
fluen an heore steden uolc heo þere aqualden
Wo wæs heom iboren þa i þan weie heom weoren biuoren
for alle heo hit totreden mid horsen and mid steden
and swa aneouste heo iwenden and Petreium iuengen
Beof him biarnde and mid ærmen biclupte
 and bræid hine of his stede and to eorþe hine istræhte
he wuste him bihalues balde his cnihte
Bruttes adun sloȝen Petreius heo droȝen
and þa Romleoden ræhliche fuhten
and a þan laste ne mihte mon wite wha oþerne smite
þer wes muchel blodgute balu wes on compe
Þa isæh Walwain þer he wes bihaluen
mid seouen hundred cnihten þider he gon hælden
in his wæiȝe þat he funde al he hit aqualde
and ridende igrap Petreiun on richen his steden
and ladde uorþ Petreiun læþ þeh hit weore him
þat heo to þan wude comen þer heo wel wusten
sikerliche to halden þene riche mon of Rome
and æft ut a þene ueld wenden and bigonnen to fehten
Þer me iseon mihte sorȝen inoȝe
sceldes scenen scalkes fallen
halmes tohælden hæhȝe men toswelten
blodie ueldes falewede nebbes
Bruttes heom toræsden þa fluȝen Romleoden
Bruttes heom sloȝen and monie heo quic nomen
and þe dæiende þæ wa wes Romleoden þa
Þa bond men uaste kempen Romanisce
and lædden heom to þan wude biuoren Walwaine 
heom biwakeden a þere nihte twenti hundred cnihten
Þa hit dai wes amarȝen duȝeþe gon sturie
forþ heo gunnen liþe to heore kinelauerde
and swulc lac him brohte þat leof him wes to habben
Þa spac Arþur him þus Wulcume Petreius
Nu ic þe wulle teche Bruttisce spæche
Þu ȝulpe biforen þan kaisere þat þu me woldest aquellen
Nimen mine castles alle and mine kineriche
and muchel þe sæl iwurþen of þat þu wilnedest to habben
Ich wulle bitachen þe ful iwis minne castel inne Paris
and þer þu scalt wunien swa þe beoþ alre leoþest
ne scalt þu nauere mare þi lif þenne lede
Arþur þa cnihtes nom þe þer iuongen weoren
þreo hundred rideres he nom eke anan
þe alle weoren iueren
cnihtes swiþe ohte and kene men to uihte
and hæhte heom amorȝen monliche arisen
binden Romanisce men mid stronge raketehȝen
and lede Petreius to þere borh of Paris
Feouwer eorles he hæhte forþ heom ibringen
Cador Borel Beduer and Richer
he hehte heom beon iueren þat heo siker weoren
and cumen aȝain sone to heore kinelauerde
Þis wes al þus ispeken ah hit wes sone underȝeten
Hæwæres foren ȝeond þas kinges ferden
 and iherden suggen soþere worden
wuder Arþur wolde senden þæ cnihtes þe he hafde i benden
and þa hauweres forþrihte wenden uorþ bi nihte
þat heo comen sone to þan kaisere of Rome
and talden al heore tale hu þas feouwer eorles sculden uare
and forþ lede Petreius to þære burh of Paris
and al heo talden þene wæi þe intowardes Parise læi
and whar me heom kepen mihte in ane slade deopen
and biraiuien of heom Petreiun þene riche mon
 and þa feouwer eorles ileggen and fasten heom binden
Luces þis iherden þe kaiser of Rome 
and he leopt to wepne swulc hit a liun weore
and ten þusend hehte kempen iþoȝene
to horse and to wepnen aneouste foren wenden
He cleopede Sextorius of Libie he wes king of Turkie dux
he sende after Euander þe of Babiloine wes icumen þer
he cleopede to þan senaturs Bal Catel Carrius
þeos weoren alle kineborne and þeos weoren alle icoren
aneouste to riden and Petreium aredden
Anan swa hit was euen forþ heo iwenden
heom ladden twelue of þan leodfolke
þa swiþe warre weoren and þa weiȝes cuþen
Þa riden Romleoden riseden burnen
quahten on hafden helmes heȝen
seldes on rugge ræȝe Romleoden
Heo ferden alle nihte neodliche swiþe
þet heo comen in þe wai þa into Parise lei
þa weoren heo biuoren and Bruttes biaften
Ah wale þat hit nuste Cador þe kene
þat þa Romleoden heom forriden hafueden
Heo comen in ænne wude on ænne swiþe faire stude
in ane dale deope diȝelen bihælues
sweoren heom bitwænen þat þer heo wolden kepen
Þer heo leien stille ane lutle stunde
 and hit agon daiȝen and deor gunnen waȝeȝen
Þa comen Arþures men quecchen after streten
riht þene ilke wæi þer þe oþer uerde læi
heo riden singinge segges weoren bliþe
Neoþeles Cador wes þer swiþe wis and swiþe war
he and Borel þe eorl riche buȝen heom togæderes
 and nomen heom bitweonen fif hundred cnihtes
and biuoren wenden iwepnede kempen
Richer and Beduer wenden heom bafte þer
and þa cnihtes fereden þa heo iuongen hafden
Petreium and his iueren þa iwunne weoren
Þa heo comen riden uppen Romleoden
 and Romleoden ræsden to mid ræȝere strengþen
and smiten a þan Brutten mid swiþe bitere duntes 
breken Bruttene trume balu wes on folke
þe wude brastlien gon beornes þer feollen
Bruttes heom wiþstoden and stærcliche heom weoreden
Þat iherde Richer and þe eorl Beduer
hu heore iueren heom biuoren fuhten
Petreiun heo nomen and heore inume allen
and mid þreo hundred sweinen into wude senden
And heomseolue fusden toward heore ifæren
and smiten a Romleoden mid raȝere strengþen
þer wes moni dunt iȝeuen and moni mon þer wes islaȝen
Þa underȝæt Euander þe heþene king wes swiþe war
þat heore uolc gon waxen and Bruttes gunnen wonien
and buȝen heom tosomne his cnihtes seleste
and uuenon þan Brutten swulc heo heom wolden abiten
Bruttes wokeden þa and heore wes þat wurse
heo sloȝen heo nomen al þat heo neh comen
Wa wes Brutten þere buten Arþure
heore helþ wes to lutel þere at heȝere neode
Þer wes Borel ofslaȝen and idon of lifdaȝen
Euander king hine aqualde mid luþere his crafte
and þreo Bruttes eke heȝe men iborene
Þer islaȝen weoren þreo hundred of heore iueren
and monie quike nomen and narwe heom ibunden
þa nusten heo godne ræd nanne for alle heo wenden beon dede
neoþeles heo fuhten swa ohtliche swa heo mahte
Þa wes ut ifaren from Arþures ferden
þæ king of Peytouwe har mon iblowen
Guitard he hehte Gascunne he ahte
he hæfde to iueren fif hundred rideren
þreo hundred scuhten kene men to uehten
and seouen hundred auoten þa fuse weoren to harmen
Heo weoren ifaren into þan londe fodder to biwinnen
æiþer uodder and mete to læden to heore ferde
Þa luden heo iherden of þan Romleoden
heore deden heo bilafden and þiderward gunnen liþen
stiþimodede men and swifte slauþe bidæled
þat heo comen sone anneouste þan fehte 
Guitard and his cnihtes þerriht forþrihtes
igrippen heore sceldes swiþe balde cnihtes
and alle þa scutten scuuen heom bisides
and þa men auoten to gunnen fusen
and alle somed smiten on mid smarten heore dunten
At þan uorme smællen Romaniscen veollen
fiftene hundred folden to grunden
þer wes islæȝen Euander þe king wes ful sturne ær
Catellus of Rome forȝæt his domes þære
Þæ astalden þer flem þat ær staþel heolden
þa rugges towenden and fluȝen Romleoden
Bruttes heom after buȝen and mid baluwe heom igrætten
and swa monie heo þer nomen and swa monie heo þer sloȝen
þat no mihte Bruttene uerde biueolen namare
And þa Romanisce men þe þer atfaren mihten
atarnede ful sone to þan kaisere
and talden him tidende of Arþure þan kinge
for heo wenden to soþe þat Arþur þider comen
þer wes auared swiþe þe kaisere and his ferde
þe Bruttes islaȝen hafden þat heom sel þuhten
aȝeinward heo buȝen þa mid baldere biȝete
and to þan stude wenden aȝæin þer þat feht hafde ibeon
and bureden þa deden and þa quike gunnen forþ leden
And senden after Petreiun þæ heo ær nomen
 and after his iueren þæ ær inumen weoren
and senden heom alle fuliwis into þære burȝe of Paris
and þreo castles fulden and faste heom biclusden
after Arþures heste aþelest kingen
Alle Brutleoden luueden Arþuren
alle heom stod him æie to þat wuneden a þan ærde
swa dude þan kaisere of Ærþure he hafde muchele kare
and alle Romleoden of Arþure weoren afærde
Þa wæs mid soþe ifunde þat Mærlin sæide whilen
þat sculden for Arþure Rome ifullen afure
and þa wal of stanen quakien and fallen
Þas ilke tacninge sculde beon of Luces þan kæiseren 
 and of þan senature þa mid him come of Rome
and of þan seoluen wisen þæ þer gunnen resen
þat Merlin i furndaȝen seide al heo hit funden þere
swa heo duden ære and seoþþen wel iwhare
ær Arþur iboren weore Merlin al hit bodede
Þe kaisere iherde suggen soþere worden
hu his men weoren inumen and hu his folc æc ofslaȝen
Þa weoren inne his ferde feolevalde sorȝe
summe mænden heore freond summe þrætteden heore ueond
summe bonneden wepnen balu heom wes ȝeueþe
Þa iseh Luces þat luþere him ilimped wæs
for ælche dæi he losede of his leodfolke
ah he herm iuredde his heȝe men he losede
He iwærþ afered þa wunder ane swiþe
and nom him to ræde and to somrune
þat he wolde to Æust mid alle his iuerde
forþ bi Lengres he wolde uare of Arþure he hafde muchele kare
Arþur hafde his hauwares an hirede þas kaiseres
and sone duden him to witen whuder he wolde wenden
Arþur lette sone somnien his ferde
stilleliche bi nihte his cnihtes seleste
and forþ þe king wende mid sele his folke
An his riht honde he lette Lengres stonde
and i þæne wæi biforen ferde þe Luces faren wolde
Þa he com in ane dale vnder ane dune
þer he gon atstonden kennest alre kingen
þat dale is mid soþe Sosie ihaten
Arþur þer adun lihte and hæhte al his duȝeþe
græþien heom to fihte swa scolden cnihtes ohte
þat whenne Romleoden þer comen riden
þat heo uengen heom on swa ohte cnihtes sculden don
Alle þa sweines and þa unwræste þeines
 and of þan smale uolke feole þusunde
þe king heom sette in ane hulle mid feole heremarken
þat he dude for ȝepscipe þerof he ȝelpen þohte
al swa hit iwarþ seoþþe þerafter ful sone 
Arþur ten þusend nom of aþelen his cnihten
sende a riht honde mid raue bihonge
he lette oþere ten þusende an his lift honde
ten þusend biuoren ten þusend biæften
mid heomseoluen heo heolden sixtene þusund
bihalues he sende into ane wude hende
seouentene þusend selere cnihten
wel iwepnede men þene wude to biwitteȝen
þat heo mihte þider uare ȝif him neod weore
Þa wes inne Gloucestre an eorl mid þan bezste
Moruiþ wes ihate mon swiþe kene
him he bitahte þene wude and þa ferde
And ȝif hit ilimpeþ swa wule þe liuiende Godd
þat heo ouercumen beon and biginnen to fleon
setteþ heom after mid allen æouwer mahten
and al þat ȝe oftake maȝen doh hit of lifdaȝen
þa uatte and þa lene þa riche and þa hene
For no beo in nauer nare leode no in none leode
cnihtes al swa sele swa beoþ mid me seolue
cnihtes al swa ræȝe cnihtes al swa riche
cnihtes al swa stronge in nauer ane londe
Ȝe beoþ under Criste cnihten alre kennest
and ich æm rihchest alre kinge vnder Gode seolue
do we wel þas dede Godd us wel spede
Cnihtes þa andswarede stilleliche under lufte
Alle we scullen wel don and alle we scullen touon
Niþing wurþe þe cniht þe ne cuþe his mahten herriht
Þa sænde heo a ba siden al þa men auoten
þa lette he sette up þene drake heremærken unimake
bitæhte hine ane kinge þe wel hine cuþe halde
Angel kinge of Scotlonde þa uormeste uerde heold an honde
Cador þe eorl of Cornwaille þa uerde heold baften
Bof hafde ane þe eorl of Oxenuorde
Þe eorl of Chæstre Gerin þa ueorþe uerde heold mid him
Þa uerden uppen þere dune heold Escil king þe Denisce
Lot heold þa ane þe leof was þan kinge
Howel of Brutaine heold ane oþere 
Walwain þe kene wes bi þan kinge
Kai wuste ane stiward wæs þas kinges
Beduer ane oþer þe wes þes kinges birle
Þe eorl of Flandres Howeldin ane uerde hefde mid him
Ane muchele uerde hefde Guitard þe king of Gascunnes ærd
Wigein eorl of Leicestre and Ionatan eorl of Dorchestre
heo wusten þa twa uerden þe þer weoren auoten
Þe eorl of Chastre Curselein and eorl of Baþe þe hehte Urgein
ho biwusten ba þa uerden þa weoren þær auoten
þeos sculden a twa haluen halden to þan uehte
to þissen twam eorlen þa ohte cnihtes weoren
hafden Arþur treouþe þe eorles weoren treowe
þa weoren alle þa uerden isette alse Arþur sel þuhte
þa cleopede him to þe king of Brutaine
his redȝiuen alle þa ræiȝest weoren to dome
 and þus seide Arþur anan to aþelen his monnen
Hercneþ nu touwardes me mine wines deore
iræsed ȝe habbeoþ tweien to Romanis monnen
and twien heo beoþ ouercumen and islaȝen and inumen
for heo al mid wronge wilneden of ure londe
and min heorte seiþ me þurh ure Drihten hehne
þat ȝet heo scullen beon ouercumen baþe islæȝen and inumen
Ȝe habbeoþ ouercumen Noreine ȝe habbeoþ ouercume Denene
Scotlond and Irlond al iwunen to eouwer heond
Normandie and France biwunnen mid fehte
Þreo and þritti kinelond ich halde a mire aȝere hond
þæ ȝe hit under sunnen habbeoþ me biwunnen
And þis beoþ þa forcuþeste men of alle quike monnen
hæþene leode Godd heo seondeþ laþe
ure Drihten heo bilæueþ and to Mahune heo tuhteþ
 and Luces þe kæisere of Godd seolf naueþ nane care
þat hafueþ to iueren haþene hundes
Goddes wiþeriwinnen we heom scullen awelden
leggen heom to grunde and us seoluen beon isunde
mid Drihtenes willen þe waldeþ alle deden
Þa andswarede eorles þare Alle we beoþ ȝarewe
to libben and to liggen mid leouen vre kingen
Þa þas ferde wes al idiht þa wes hit dailiht
Luces at Lengeres boȝede and al his Romleode 
he hehte his men blawen his guldene bemen
bonnien his ferden forþ he wolde riden
from Lengres to Auste swa læi his weie rihte
Forþ gunnen riden Romanisce leoden
þat heo ane mile comen neh Arþure
Þa iherde Romleoden ræȝe tiþenden
iseȝen alle þa dales alle þa dunes
alle þa hulles mid helmes biþahte
heȝe haremarken hæleþes heom heolden
sixti þusende þrauwen mid winde
sceldes blikien burnen scinen
palles goldfaȝe gumen swiþe sturne
steden lepen sturede þa eorþe
Þe keiser isah þæne king fare þer he was bi wudescaȝe
he Luces þa sæide þæ lauerd of Rome
 and spac wiþ his monnen ludere stefnen
What beoþ þeos utlaȝen þa þisne wei us habbeoþ foruaren
Nime we ure wepnen and heom to wenden
heo sculleþ beon islaȝene and summe quic iulaȝene
alle heo sculle beon dede mid wite fordemde
Efne þan worden heo iuengen heore wepnen
Þa heo igæred weoren mid gode heore wepnen
þa spac Luces sone þæ lauerd of Rome
Biliue we heom to alle we scullen wel do
Þer weoren icumen mid him fif and twenti kingen
heþene uolc alle þa heolden of Rome
eorles and dukes eke of æstene weorlde
Lauerdinges quæd Luces þa Mahun eou beo liþe
Ȝe beoþ kinges riche and hereþ into Rome
Rome is mi rihte rihcchest alre burȝe
and ich ah hæxst to beon of alle quike monnen
Ȝe iseoþ her on uolden þa ure ifan sunden
heo þencheþ to rixlien heȝe ouer ure riche
halden us for hænen heomseoluen riche iwurþen
Ah we heom scullen forbeoden mid baldere strengþen
for ure cun hæxst was of alle quike monnen
and alle þa lond biwinnen þa heo on lokeden
and into Brutlonde ferde Iulius þe stronge
and biwon him to hondes feole kinelondes 
Nu wolden ure underlingges beon ouer us kingges
ah heo hit scullen abuggen mid heore bare ruggen
no scullen heo nauere liþen aȝæin to Brutaine
Æfne þan worde þa sturede þa uerde
bi þusend and bi þusende heo þrunggen tosomne
ælc king of his folke ȝarkede ferde
Þa hit al was iset and ferden isemed
þa weoren þarriht italde fulle fiftene ferden
twein kinges þere æuere weoren ifere
feouwer eorles and a duc dihten heom togadere
and þe kæisere himseolf mid ten þusend kempen
Þa gon þat folc sturien þa eorþen gon to dunien
bemen þer bleowen bonneden ferden
hornes þer aqueþen mid hæhȝere stefnen
sixti þusende bleowen tosomne
Ma þer aqueþen of Arþures iueren
þene sixti þusende segges mid horne
þa wolcne gon to dunien þa eorþe gon to biuien
Tosomne heo heolden swulc heouene wolde uallen
ærst heo lette fleon to feondliche swiþe
flan al swa þicke swa þe snau adun ualleþ
stanes heo letten seoþþen sturnliche winden
seoþþen speren chrakeden sceldes brastleden
helmes tohelden heȝe men uellen
burnen tobreken blod ut ȝeoten
ueldes falewe wurþen feollen heremærken
Wondrede ȝeond þat wald iwundede cnihtes oueral
sixti hundred þar weoren totredene mid horsen
beornes þer swelten blodes aturnen
stræhten after stretes blodie stremes
balu wes on uolke þe burst wes vnimete
Swa al swa suggeþ writen þæ witeȝen idihten
þat wes þat þridde mæste uiht þe auere wes here idiht
þeo at þan laste nuste nan kempe
whæm he sculde slæn on and wham he sculde sparien
for no icneou na man oþer þere for vnimete blode 
Þa hæf þat fiht of þan studen þer heo ær fuhten
and bigunnen arumþe ræsen tosomne
and neouwe ueht bigunnen narewe iþrungen
þer weoren Romleoden reouliche iladde
Þa comen þer kinges þreo of hæþene londe
of Ethiope wes þe an þe oþer wes an Aufrican
þe þridde wes of Libie of hæþene leode
Heo comen to þere uerde a þere æst ænde
 and þene sceldtrume breken þe Bruttes þer heolden
and anan fælden fiftene hundred
baldere þeinen of Arþures þeoden
þa wenden Bruttes sone to þa rugges
Þa comen þer riden tweien eorles kene
þat was Beduer and Kæi Arþures birle and his mæi
heore Bruttes heo isehȝen mid bronden tohawen
Þer iwurþen tobursten eorles swiþe balden
mid ten þusend cnihten hælden to þan uihten
amidden þan þrunge þer heo þihkest weoren
and sloȝen Romleoden reouliche swiþen
 and ȝeond þan uehte wenden after heore iwillen
Þa weoren heo to þriste and to ufele heom biwusten
wala wa wala wa þat heo neoren war þa
þat heo ne cuþen biwiten heom wiþ heore wiþeriwinnen
for heo weoren to kene and to ærwene
and to swiþe fuhten and to ueor wenden
and spradden to wide ȝeond þat feht brade
Þa com þe king of Mede þe muchele and þe brade
heþene hereþrihng þer he hærm wrohte
he ladde to iueren twenti þusend rideren
he heold on his honde ænne gare swiþe stronge
Þene gare he uorþ strahte mid strongen his maine
and smat þene eorl Beduer forn a þan breoste
þat þa burne tobarst sone biuoren and bihinde
anopened wes his breoste þa blod com forþ luke
Þer feol Beduer anan ded uppen uolden
þer wes sarinesse sorreȝen inoȝe
Þer Kai funde Beduer ded liggen him þer 
 and Kai þat lich wolde leden mid himseolue
mid twenti hundred cnihten he hælde þer abuten
and feondliche feuhten and falden Romleoden
 and of Medie þer sloȝen moni hundred monnen
þat ueht wes strong swiþe and heo weoren þer to longe
Þa com þer liþen a swiþe ladlic king an
mid sixti þusend monnen sele of his londen
Setor þe kene þe com him from Libie
Þer þe king stronge wiþ Kæi him gon fehte
and forwundede Kai swiþe inne strongen þan fehte
to þan bare deþe reoulich wes þa dede
His cnihtes þerrihte hine ladden of þan uihte
mid muchelere strengþe þurh þat feht stræhten
Wa wes Arþure kinge for þa tidinge
Þæt iseh þe riche þein Ridwaþelan wes ihaten
Beduerres suster sune of heȝe Bruttes he wes icume
þat Boccus mid his spere stronge Bedver hafde istunge
Wa wæs him on liue þa his æm wes an deþe
for he of alle monnen mæst hine lufede
He cleopede of his cunne cnihtes swiþe gode
 and of þan alre leofeste þe he on liue wuste
fif hundred bi tale fusden tosomne
Riwaþþlan þa sæide riche mon of Bruttene
Cnihtes ȝe beoþ of mine cunne cumeþ hidere to me
and wreke we Beduer min æm þa bezst wes of ure cunne
þa Buccus hafd ofstungen mid his spere strongen
Fuse we alle tosomne and ure ifan feollen
Æfne þan worde forþ he iwende
and alle mid him anan aþele his iueren
and Buccus þene king icneowen þer he was i compen
mid his spere and mid his scelde monine king he aqualde
Riwadþlan braid ut his sweord sone and him to sweinde
and smat þane king a þene helm þat he a twa toueol
and æc þere burne hod þat hit at þe toþen atstod
and þe heþene king hælde to grunde
 and his fule saule sæh into helle
Riwærdþlan þa seide ræh he was on mode 
Boccus nu þu hafst aboht Beduer þu sloȝe
and þi saule scal toȝere beon þas wurse iuere
Æfne þan worde swulc hit þe wind weore
he þraste to þan fihte swa þode doþ on felde
þenne he þat dust heȝe aȝiueþ from þere eorþe
al swa Riwadþlan ræsde to his feonden
Al heo hit sloȝen þat heo aneh comen
þe while þe heo mihte walden heoren kinewurþe wepnen
neouren in al þan fihte cnihtes nane betere
þe while þat heom ilaste þat lif on heore breoste
Boccus þene king heo ofsloȝen and a þusend of his cnihten
Þa wes Beduer awræken wel mid þan bezsten
Þer wes an oht eorl aþeles cunnes
Leir wes ihaten lauerd of Buluine
he isæh i þan fihte enne ueond fusen
þat on admirail of Babiloine he wes ældere
muchel uolc he aualde uolde to grunde
And þe eorl þat bihædde an heorte him was unneþe
he bræid an his breoste ænne sceld bradne
and he igrap an his hond a sper þat wes swiþe strong
 and his hors muneȝeden mid alle his imaine
and þene admiral hitte mid smærten ane dunte
vnder þere breoste þat þa burne gon to berste
þat him þer bæfte þat sper þurhræhte
fulle ane ueþme þe ueond feol to grunde
Þat isah sone þeos admirale sone
Gecron is ihate and his spere grap anan
and smat Leir þene eorl sære a þa lift side
þurhut þa heorte þe eorl adun halde
Walwain þat bihedde þer he wes on uehte
and he hine iwraþede wunder ane swiþe
þat isæh Howel hæh mon of Brutten
and he þider halde mid fiftene hundred monnen
herde herekempen mid Howele fusden
and Walwain heom uuenon swiþe stiþimoded mon
he hefde to iferen fif and twenti hundred 
baldere Brutten þa bigunnen heo to fehten
Þer weoren Romleoden reouliche iledde
Howel heom kepte Walwain heom imette
þer wes wunderlic grure þa welcnen aqueþen
þa eorþe gunnen to buuien stanes þer bursten
urnen stremes of blode of ærmen þan folke
þat wel wes unimete þa weoren Bruttes werie
Kinard þe eorle of Strugul bilefde þene king Howel
 and inom mid him Labius Rimarc and Boclouius
Þis weoren þa keneste men þat æi king ahte
þeos weoren on moncunne eorles main stronge
Heo nalden for heore mucle mode fulien Howele þan gode
ah bi heomseoluen heo sloȝen alle þe heo neh come
Þat isæh a riche mon of þan Romleoden
hu Kinard þe kene heore uolc þer aqualde
and þe cniht gon him alihten of leofuen his steden
and nom him on his honde a spere imaked of stele
 and biwalede hine a blode and bihalues him eode
þat he com a þan ende þer fæht Kinard þe stronge
Kinardes burne he up ahof and he þene eorl þer ofsloh
Þa ȝeiden lude alle Romleode
and buȝen to þan Brutten and heore trume breken
 and feollen heremarken uolc adun helden
sceldes þer scenden scalkes þer feollen
þer ueollen to grunde fiftene þusende
baldere Brutten balu þer wes riue
Swa ilaste longe þat uiht swiþe stronge
Walwain gon ȝeonge ȝeond þat wæl muchele
and somnede his cnihtes alle þer he heom funde i fihte
Aneouste þer com ride Howel þe riche
heo somneden heore beire uolc anon and forþ heo gunnen fusen
and riden to Romleoden mid raȝere wraþþen
 and fastliche heom to buȝen and breken þere Freinsce trumen
And Walwain forþrihte þer he ifunde
Luces þene kaiser leouien under scelde
 and Walwain him to sweinde mid þe stelene sweorde
and þe kaisere hine þat gome wes swiþe sturne 
sceld aȝein scelden sciuren þer wunden
sweord aȝein sweorde sweinde wel ilome
fur fleh of þe stelen þa ueond weoren abolȝen
Þer wes viht swiþe strong stureden al þa ferden
þe kaisere wende Walwain to scende
þat he miht an uuere daȝe ȝelpen uor þere deden
Ah Bruttes him þrungen to þræfliche swiþe
 and þa Romanisce men arudden heore kæiseren
and heo tosomne heolde swulc heouene wolde ualle
Alle þene dailiht heo heolden seoþþen þat fiht
ane lutle stunde ær þe sunne eode to grunde
Arþur þa cleopede aþelest alre kinge
Nu we heom to alle mine cnihtes ohte
 and Godd seolf us fulste ure feond to afallene
Æfne þan worden þa bleou men þa bemen
fiftene þusend anan þraste to blauwen
hornes and bemen þa eorþe gon beouien
for þan vnimete blase for þan mucle ibeote
Romleoden wenden rug to þan feohten
feollen heremarken heȝe men swulten
fluȝen þa þe mihten þa ueie þær feollen
Muchel monslæht wes þere ne mihte hit na man tellen
hu feole hundred monnen toheouwen þer weoren
i þan mucle þrunge i þan monslæhte
Wes þe kaisere ofslæȝen a seolcuþe wisen
þat nuste hit nauer seoþen na mon to sugen
of nauer nare cuþþe wha þene kaisere qualde
Bute þa þet feht was al idon and þat folc wes al iblissed
þa funde men þene kaisere ofstungen mid ane spere
Word com to Arþure þer he wes on telde
þat þe kaisere wes ofslaȝen and idon of lifdæȝen
Arþur lette slæn an teld amidden ænne bradne ueld
 and þider iberen lette Luces þene kaisere
and lette hine bitillen mid goldfaȝe pallen
and biwiten hine þer lette þreo daȝes fulle
þe while he wurchen lette an werc swiþeriche 
ane cheste longe and wreon heo al mid golde
And lette leggen þerinne Luces of Rome
þat wes a swiþe duhti mon þa while his daȝes ilasten
Þa ȝet dude Arþur mære aþelest alre Brutte
Arþur asechen lette alle þa riche
kinges and eorles and þa riccheste beornes
þa i þan fehte weoren islaȝen and idon of lifdæȝen
he lette heom burien mid baldere pruten
Buten þreo kinges he beren lette Luces þan kaisere
and lette makien beren riche and swiþe maren
and lette heom sone senden to Rome
and grette Romweren alle mid græten ane huxe
and seide þat he heom sende þat gauel of his londe
and efte wold heom alswa senden heom gretinge ma
ȝif heo ȝirnen wolden of Arþures golden
and þerafter wulle sone riden into Rome
and tellen heom tiþinge of Brutlondes kinge
and Rome walles rihten þe ȝare weoren tofallen
And swa ich wulle awelden þe wode Romleoden
Al þis ȝelp wes idel ido for eoþer weis hit eode
al oþer hit itidde þe leoden he bilæfden
al þurh Modred is mæin forcuþest alle monnen
A þan muchele fihte Arþur of his cnihtes losede
fif and twenti þusend a uolden tohavwen
of Brutten swiþe balde biræued at liue
Kæi wes forwunded seore wunder a swiþe
to Kinun he wes ilad and sone þerafter he wes ded
bibured he wes þere bihalue þan castle
imong heremiten þat wæs þe riche mon
Kæi hehte þe eorl Kinun þe castel
Arþur ȝæf him þene tun and he þerto tumde
and sette þer þene nome after himseoluen
for Keises dæþe Kain he hit hehte
nu and auere mare swa hit hehte þere
Seoþþen Beþuer wes islæȝen and idon of lifdahȝen
Arþur hine beren lette to Bæios his castle
and biburied he wes þere inne þere burȝe 
wiþuten þan suþ ȝæte in eorþe me hine sette
Howeldin iulut wes forþ into Flandres
and alle his bezste cnihtes þer flutten uorþrihtes
into þan eorldomen þenne heo þer comen
and alle þa dede in eorþe me heom leide
inne Teruane heo liggeoþ alle clane
Leir þene eorl me ladde into Buluine
 and Arþur þeræfter seoþþe wunede in ane londe
inne Burguine þer him bezst þuhte
Þat lond he al biwuste and alle þe castles sette
and seide þat he wolde himseolue þat lond holde
And seoþþen he his beot makede a sumere þat he wolde
faren into Rome and ahnien al þa riche
and beon himseolf kaisere þe Luces wuneden ære
And monie of Romleoden wolden þat hit swa eoden
for heo weoren adradde to heore bare deþe
þat monie þer awæi fluȝen and heore castles bibuȝen
and monie sende sonde to Arþure þan stronge
and monie him speken wiþ and ȝirnden Arþures griþ
and summe heo wolde aȝein Arþure halden
and halden wiþ him Rome and weren þa leode
And neoþeles heo auered weoren for heore uæiesiþen
þat nusten heo under Criste nenne ræd godne
Þa wes hit itimed þere þat Merlin saide while
þat Romwalles sculden aȝein Arþure touallen
þat was agan þære bi þan kaisere
þa ueol þerinne fehte mid fifti þusund monne
ruren þer to grunde riche Romleoden
Þa Arþur wende to soþe to aȝen al Rome
 and wunede inne Burguine richest alre king
Þa com þer in are tiden an oht mon riden
and brohte tidinge Arþure þan kinge
from Moddrede his suster sune Arþure he wes wilcume
for he wende þat he brohte boden swiþe gode
Arþur lai alle longe niht and spac wiþ þene ȝeonge cniht
swa nauer nulde he him sugge soþ hu hit ferde
Þa hit wes dæi a marȝen and duȝeþe gon sturien 
Arþur þa up aras and strehte his ærmes
he aras up and adun sat swulc he weore swiþe seoc
Þa axede hine an uæir cniht Lauerd hu hauest þu iuaren toniht
Arþur þa andswarede a mode him wes uneþe
Toniht a mine slepe þer ich læi on bure
me imætte a sweuen þeruore ich ful sari æm
Me imette þat mon me hof uppen are halle
þa halle ich gon bistriden swulc ich wolde riden
alle þa lond þa ich ah alle ich þer ouer sah
and Walwain sat biuoren me mi sweord he bar an honde
þa com Moddred faren þere mid unimete uolke
he bar an his honde ane wiax stronge
he bigon to hewene hardliche swiþe
and þa postes forheou alle þa heolden up þa halle
Þer ich iseh Wenheuer eke wimmonnen leofuest me
al þere muche halle rof mid hire honden heo todroh
Þa halle gon to hælden and ich hæld to grunden
þat mi riht ærm tobrac þa seide Modred Haue þat
Adun ueol þa halle and Walwain gon to ualle
and feol a þere eorþe his ærmes brekeen beine
 and ich igrap mi sweord leofe mid mire leoft honde
and smæt of Modred is hafd þat hit wond a þene ueld
And þa quene ich al tosnaþde mid deore mine sweorede
and seoþþen ich heo adun sette in ane swarte putte
and al mi uolc riche sette to fleme
þat nuste ich under Criste whar heo bicumen weoren
Buten miseolf ich gon atstonden uppen ane wolden
 and ich þer wondrien agon wide ȝeond þan moren
þer ich isah gripes and grisliche fuȝeles
Þa com an guldene leo liþen ouer dune
deoren swiþe hende þa ure Drihten makede
Þa leo me orn foren to and iueng me bi þan midle
 and forþ hire gun ȝeongen and to þere sæ wende
And ich isæh þæ vþen i þere sæ driuen
and þe leo i þan ulode iwende wiþ me seolue
Þa wit i sæ comen þa vþen me hire binomen 
com þer an fisc liþe and fereden me to londe
þa wes ich al wet and weri of sorȝen and seoc
þa gon ich iwakien swiþe ich gon to quakien
Þa gon ich to biuien swulc ich al fur burne
And swa ich habbe al niht of mine sweuene swiþe iþoht
for ich what to iwisse agan is al mi blisse
for a to mine liue sorȝen ich mot driȝe
wale þat ich nabbe here Wenhauer mine quene
Þa andswarede þe cniht Lauerd þu hauest unriht
ne sculde me nauere sweuen mid sorȝen arecchen
þu ært þe riccheste mon þa rixleoþ on londen
and þe alre wiseste þe wuneþ under weolcne
Ȝif hit weore ilumpe swa nulle hit ure Drihte
þat Modred þire suster sune hafde þine quene inume
and al þi kineliche lond isæt an his aȝere hond
þe þu him bitahtest þa þu to Rome þohtest
and he hafde al þus ido mid his swikedome
þe ȝet þu mihtest þe awreken wurþliche mid wepnen
 and æft þi lond halden and walden þine leoden
and þine feond fallen þe þe ufel unnen
and slæn heom alle clane þet þer no bilauen nane
Arþur þa andswarede aþelest alre kinge
Longe biþ æuere þat no wene ich nauere
þat æuere Moddred mi mæi
wolde me biswiken for alle mine richen
no Wenhauer mi quene wakien on þonke
nulleþ hit biginne for nane weorldmonne
Æfne þan worde forþriht þa andswarede þe cniht
Ich sugge þe soþ leofe king for ich æm þin vnderling
þus hafeþ Modred idon þine quene he hafeþ ifon
and þi wunliche lond isæt an his aȝere hond
he is king and heo is quene of þine kume nis na wene
for no weneþ heo nauere to soþe þat þu cumen aȝain from Rome
Ich æm þin aȝen mon and iseh þisne swikedom
and ich æm icumen to þe seoluen soþ þe to suggen
Min hafued beo to wedde þat isæid ich þe habbe
soþ buten lese of leofen þire quene
 and of Modrede þire suster sune hu he hafueþ Brutlond þe binume, 
Þa sæt hit al stille in Arþures halle
þa wes þer særinæsse mid sele þan kinge
þa weoren Bruttisce men swiþe vnbalde uor þæn
Þa umbe stunde stefne þer sturede
wide me mihte iheren Brutten iberen
and gunne to tellen a feole cunne spellen
hu heo wolden fordeme Modred and þa quene
and al þat moncun fordon þe mid Modred heolden
Arþur þa cleopede hendest alre Brutte
Sitteþ adun stille cnihtes inne halle
and ich eou telle wulle spelles vncuþe
Nu tomærȝe þenne hit dæi biþ and Drihten hine sende
forþ ich wulle buȝe in toward Bruttaine
and Moddred ich wulle slan and þa quen forberne
and alle ich wulle fordon þa biluueden þen swikedom
And her ich bileofuen wulle me leofuest monne
Howel minne leofue mæi hexst of mine cunne
and half mine uerde ich bilæfuen a þissen ærde
to halden al þis kinelond þa ich habbe a mire hond
 and þenne þas þing beoþ alle idone aȝan ich wulle to Rome
 and mi wunliche lond bitæche Walwaine mine mæie
and iuorþe mi beot seoþþe bi mine bare life
Scullen alle mine feond wæisiþ makeȝe
Þa stod him up Walwain þat wes Arþures mæi
and þas word saide þe eorl wes abolȝe
Ældrihten Godd domes waldend
al middelærdes mund whi is hit iwurþen
þat mi broþer Modred þis morþ hafueþ itimbred
Ah todæi ich atsake hine here biuoren þissere duȝeþe
and ich hine fordemen wulle mid Drihtenes wille
miseolf ich wulle hine anhon haxst alre warien
þa quene ich wulle mid Goddes laȝe al mid horsen todraȝe
For ne beo ich nauere bliþe þa wile a beoþ aliue
and þat ich habbe minne æm awræke mid þan bezste
Bruttes þa andswarede mid baldere stefne
Al ure wepnen sunden ȝarewe nu tomarȝen we scullen uaren
A marȝen þat hit dæi wes and Drihten hine senden
Arþur uorþ him wende mid aþelen his folke 
half he hit bilæfde and half hit forþ ladde
Forþ he wende þurh þat lond þat he com to Whitsond
scipen he hæfde sone monie and wel idone
ah feowertene niht fulle þere læi þa uerde
þeos wederes abiden windes bidelde
Nu was sum forcuþ kempe in Arþures ferde
anæn swa he demen iherde of Modredes deþe
he nom his swein aneouste and sende to þissen londe
and sende word Wenhaueren heou hit was iwurþen
and hu Arþur wes on uore mid muclere ferde
and hu he wolde taken on and al hu he wolde don
Þa quene com to Modred þat wæs hire leofuest monnes
and talde him tidende of Arþure þan kinge
hu he wolde taken an and al hu he wolde don
Modræd nom his sonde and sende to Sexlond
after Childriche þe king wes swiþe riche
and bæd hine cume to Brutaine þerof he bruke sculde
Modræd bad Childriche þene stronge and þene riche
wide senden sonde a feouwer half Sexlonde
and beoden þa cnihtes alle þat heo biȝeten mihte
þat heo comen sone to þissen kinedome
and he wolde Childriche ȝeouen of his riche
al biȝeonde þere Humbre for he him scolde helpe
to fihten wiþ his æme Arþuren kinge
Childrich beh sone into Brutlonde
Þa Modred hafde his ferde isomned of monnen
þa weoren þere italde sixti þusende
herekempen harde of heþene uolke
þa heo weoren icumen hidere for Arþures hærme
Modred to helpen forcuþest monnen
Þa þe uerde wes isome of ælche moncunne
þa heo weoren þer on hepe an hunddred þusende
heþene and cristene mid Modrede kinge
Arþur lai at Whitsond feouwertene niht him þuhte to long
and al Modred wuste wat Arþur þær wolde
ælche dai him comen sonde from þas kinges hirede 
Þa ilomp hit an one time muchel rein him gon rine
 and þæ wind him gon wende and stod of þan æst ende
and Arþur to scipe fusde mid alle his uerde
and hehte þat his scipmen brohten hine to Romerel
þer he þohte up wende into þissen londe
Þæ he to þere hauene com Moddred him wes auornon
ase þe dæi gon lihte heo bigunnen to fihten
alle þene longe dæi moni mon þer ded læi
summe hi fuhten a londe summe bi þan stronde
summe heo letten ut of scipen scerpe garen scriþen
Walwain biforen wende and þene wæi rumde
 and sloh þer aneuste þeines elleouene
he sloh Childriches sune þe was þer mid his fader icume
To reste eode þa sunne wæ wes þa monnen
þer wes Walwain aslæȝe and idon of lifdaȝe
þurh an eorl Sexisne særi wurþe his saule
Þa wes Arþur særi and sorhful an heorte forþi
 and þas word bodede ricchest alre Brutte
Nu ich ileosed habbe mine sweines leofe
Ich wuste bi mine sweuene whæt sorȝen me weoren ȝeueþe
islaȝen is Angel þe king þe wes min aȝen deorling
 and Walwaine mi suster sune wa is me þat ich was mon iboren
Up nu of scipen biliue mine beornes ohte
Æfne þan worde wenden to fihte
sixti þusend anon selere kempen
and breken Modredes trume and wel neh himseolue wes inome
Modred bigon to fleon and his folc after teon
fluȝen ueondliche feldes beoueden eke
ȝurren þa stanes mid þan blodstremes
Þer weore al þat fiht idon ah þat niht to raþe com
ȝif þa niht neore islaȝen hi weoren alle
Þe niht heom todelde ȝeond slades and ȝeon dunen
and Modred swa vorþ com þat he wes at Lundene
Iherden þa burhweren hu hit was il ifaren
and warnden him inȝeong and alle his folke
Modred þeone wende toward Winchastre
and heo hine underuengen mid alle his monnen
And Arþur after wende mid alle his mahte 
þat he com to Winchestre mid muchelere uerde
 and þa burh al biræd and Modred þerinne abeod
Þa Modred isæh þat Arþur him wes swa neh
ofte he hine biþohte wæt he don mahte
Þa a þere ilke niht he hehte his cnihtes alle
mid alle heore iwepnen ut of burhȝe wenden
and sæide þat he weolde mid fihte þer atstonden
He bihehte þere burȝewere auermare freo laȝe
wiþ þan þa heo him heolpen at heȝere neoden
Þa hit wes dæiliht ȝaru þa wes heore fiht
Arþur þat bihedde þe king wes abolȝe
he lette bemen blawen and beonnen men to fihten
he hehte alle his þeines and aþele his cnihte
fon somed to fihten and his ueond auallen
and þe burh alle fordon and þat burhfolc ahon
Heo togadere stopen and sturnliche fuhten
Modred þa þohte what he don mihte
 and he dude þere alse he dude elleswhare
swikedom mid þan mæste for auere he dude unwraste
he biswac his iueren biuoren Winchestren
and lette him to cleopien his leofeste cnihtes anan
and his leoueste freond alle of allen his folke
and bistal from þan fihte þe feond hine aȝe
and þat folc gode lette al þer forwurþe
Fuhten alle dæi wenden þat heore lauerd þer læi
and weore heom aneouste at muchelere neode
Þa heold he þene wai þat touward Hamtone lai
and heolde touward hauene forcuþest hæleþe
and nom alle þa scipen þa þer oht weore
and þa steormen alle to þan scipen neodde
and ferden into Cornwalen forcuþest kingen a þan daȝen
And Arþur Winchestre þa burh bilai wel faste
 and al þat moncun ofsloh þer wes sorȝen inoh
þa ȝeonge and þa alde alle he aqualde
Þa þat folc wes al ded þa burh al forswelde
þa lette he mid alle tobreken þa walles alle
Þa wes hit itimed þere þat Merlin seide while 
Ærm wurþest þu Winchæstre þæ eorþe þe scal forswalȝe
swa Merlin sæide þe witeȝe wes mære
Þa quene læi inne Eouwerwic næs heo næuere swa sarlic
þat wes Wenhauer þa quene særȝest wimmonne
Heo iherde suggen soþþere worden
hu ofte Modred flah and hu Arþur hine bibah
Wa wes hire þere while þat heo wes on life
Ut of Eouerwike bi nihte heo iwende
 and touward Karliun tuhte swa swiþe swa heo mahte
þider heo brohten bi nihte of hire cnihten tweiȝe
and me hire hafd biwefde mid ane hali rifte
and heo wes þer munechene karefullest wife
Þa nusten men of þere quene war heo bicumen weore
no feole ȝere seoþþe nuste hit mon to soþe
whaþer heo weore on deþe
þa heo hireseolf weore isunken in þe watere
Modred wes i Cornwale and somnede cnihtes feole
to Irlonde he sende aneoste his sonde
to Sexlonde he sende aneouste his sonde
to Scotlonde he sende aneouste his sonde
he hehten heom to cume alle anan þat wolde lond habben
oþer seoluer oþer gold oþer ahte oþer lond
on ælchere wisen he warnede hine seoluen
swa deþ ælc witer mon þa neode cumeþ uuenan
Arþur þat iherde wraþest kinge
þat Modred wæs i Cornwale mid muchele monweorede
 and þer wolde abiden þat Arþur come riden
Arþur sende sonde ȝeond al his kinelonde
and to cumen alle hehte þat quic wes on londe
þa to uihte oht weoren wepnen to beren
and whaswa hit forsete þat þe king hete
þe king hine wolde a folden quic al forbernen
Hit læc toward hirede folc vnimete
ridinde and ganninde swa þe rim falleþ adune 
Arþur for to Cornwale mid unimete ferde
Modred þat iherde and him toȝeines heolde
mid vnimete folke þer weore monie uæie
Uppen þere Tambre heo tuhten togadere
þe stude hatte Camelford euermare ilast þat ilke weorde
And at Camelforde wes isomned sixti þusend
 and ma þusend þerto Modred wes heore ælder
Þa þiderward gon ride Arþur þe riche
mid unimete folke uæie þah hit weore
Uppe þere Tambre heo tuhte tosomne
heuen heremarken halden togadere
luken sweord longe leiden o þe helmen
fur ut sprengen speren brastlien
sceldes gonnen scanen scaftes tobreken
þer faht al tosomne folc vnimete
Tambre wes on flode mid vnimete blode
mon i þan fihte non þer ne mihte ikenne nenne kempe
no wha dude wurse no wha bet swa þat wiþe wes imenged
for ælc sloh adunriht weore he swein weore he cniht
Þer wes Modred ofslaȝe and idon of lifdaȝe
in þan fihte
Þer weoren ofslaȝe alle þa snelle
Arþures heredmen heȝe and lowe
and þa Bruttes alle of Arþures borde
and alle his fosterlinges of feole kineriches
And Arþur forwunded mid walspere brade
fiftene he hafde feondliche wunden
mon mihte i þare laste twa glouen iþraste
Þa nas þer namare i þan fehte to laue
of twa hundred þusend monnen þa þer leien tohauwen
buten Arþur þe king ane and of his cnihtes tweien
Arþur wes forwunded wunder ane swiþe
þer to him com a cnaue þe wes of his cunne
he wes Cadores sune þe eorles of Corwaile
Constantin hehte þe cnaue he wes þan kinge deore
Arþur him lokede on þer he lai on folden
and þas word seide mid sorhfulle heorte 
Costæntin þu art wilcume þu weore Cadores sone
Ich þe bitache here mine kineriche
and wite mine Bruttes a to þines lifes
and hald heom alle þa laȝen þa habbeoþ istonden a mine daȝen
and alle þa laȝen gode þa bi Vþeres daȝen stode
And ich wulle uaren to Aualun to uairest alre maidene
to Argante þere quene aluen swiþe sceone
 and heo scal mine wunden makien alle isunde
al hal me makien mid haleweiȝe drenchen
And seoþe ich cumen wulle to mine kineriche
and wunien mid Brutten mid muchelere wunne
Æfne þan worden þer com of se wenden
þat wes an sceort bat liþen sceouen mid vþen
and twa wimmen þerinne wunderliche idihte
and heo nomen Arþur anan and aneouste hine uereden
and softe hine adun leiden and forþ gunnen liþen
Þa wes hit iwurþen þat Merlin seide whilen
þat weore unimete care of Arþures forþfare
Bruttes ileueþ ȝete þat he bon on liue
and wunnien in Aualun mid fairest alre aluen
and lokieþ euere Bruttes ȝete whan Arþur cumen liþe
Nis nauer þe mon iboren of nauer nane burde icoren
þe cunne of þan soþe of Arþure sugen mare
Bute while wes an witeȝe Mærlin ihate
he bodede mid worde his quiþes weoren soþe
þat an Arþur sculde ȝete cum Anglen to fulste
Costantin þus leouede on londe and Bruttes hine lufede
and swiþe deore heom he wes and wrþeliche heo hine heolden
Nu hæfuede Modred sunen tweie an maine swiþe stronge
hei iseȝen hu hit ferde here of Arþure þan kaisere
and hu heore fader wes ofslaȝe and idon of lifdaȝen
 and hu Bruttes todreued weoren mid feole cunne bursten
Þa ilke tweie broþeren speken heom bitweohnen
and somneden þa cnihtes alle selest þa heom þuhte
þa weoren wide tofloȝen ut of þan wiþeruehte
and somneden uerde wide ȝeond þan arde 
and þuhten to slan Costantin and al his lond binimen him
Þat iherde sugge Costantin þe king wes abolȝen
and sende his sonde wide ȝeond his londe
and hirede hehte cume þan kingge to helpe
Siȝen toward hirede ȝeonglinges snelle
þritti þusend anan somned comen þrasten
and þe king forþrihtes makeden hom cnihtes
Þa oþere cnihtes þer comen þa at þan fehte ar weoren
þa hafde he tosomne sixti þusende
Þat iherde bodien beien Moddredes sunen
and nomen heom to rade and to somrune
þat þe an liþen wolde into Lundene
and þe oþer liþen wolde into Winchastre
and þer heo wolden abiden þat þe king comen riden
and wolden wiþ him fehten mid allen heore mehten
Ah þæ hit com to neode oþer weis hit eode
Costantin gon liþe touward Lundenne
Þat iherden bodien þeo þa burh biwusten
hælden tosomne to heore hustinge
heo nomen heom to rade and to somrune
þat heo wolden halden alle mid Costantin þan kinge
and forsaken Modredes sune þæ þat morþ wrohte
Modredes sune flah and into ane munestere teh
And Constantin him after wende and þer hine icæhte
þe king mid his sweorde þat hefd him ofswipte
And þus þe king wordede wræþ on his þonke
Liȝe þer þu laþe mon leof þu beo þan Sucke
slæþ heom aneouste al þat ȝe findeþ þere
mine wiþeriwinnen weorpeþ heom to grunden
Þis slaht wes sone idon for moni mon þer wenden to
Seoþen lette Costantin þe king wes on londe
blawen his bemen and bonnien his ferden
and wende riht þene wai þe touward Winchæstre lai
and forþ ladde mid him þa Bruttes of Lundene
and to Winchæstre comen and aneouste binnen wenden
Þat isæh Meleou þe wes Modredes sone 
and from his iueren cherde and fleh to are chirche
and forþriht anan wende forn to ane wefde
Costantin braid ut his sweorde and þat hafde him ofswipte
þat seint Anfibales weofd iwraþ þerof a blode
and seoþen he lette slen alle Melaeoues men
Þeo wes Costantin king here of þessere kineriche
þa bigunnen blissen in Brutene to wunien
her wæs griþ her wes friþ and freoȝ laȝen mid folke
and ful wel heolden þa ilke laȝen þat stoden on Arþures daȝen
Ah þat ilke ilaste to lutele while
for no ilast he buten feouwer ȝer his feond hine aqualde
and his folc hine uerede into Stanhenge
and þer hine leide bi leofen his aldren
Seoþþen wes Conan ihouen her to kinge
þat wes þe forcuþeste mon þet sunne here scean on
Costantines suster sune his æm he biswac to deþe
for he hefde rihte to þissere kineriche
Conan mid attere his æmes sune aqualde
He bigon unfriþ is men him fuhten wiþ
and he gon sechien to his twam susteren
alc burh i þan londe ferde al to sconde
astured wes al þas þeode strongliche swiþe
Six ȝere ilaste þas særinesse on londe
þa veol þe king of horse and fæisiþ makede
wel wes al þis folke for his fæiesiþe
Þa þis wes al ido þus þa iwarþ king Uortiporus
Þeo comen Sexisce men seilen to londe
and muchelne harm wrohten biȝeonde þere Hunbren
sloȝen and nomen al þat heo neh comen
And Uortiporus þe hende sende after genge
and ferede heom ouenon and feolde Sexisce men
and monie þusend sente to þare segrunde
and þus he heom aferde and flemde of londe
þat næuer seoþþen bi his daȝen ne lusten heom hider uaren 
His daȝes ilaste seuen ȝere and seoþþen he deiȝede
And seoþþen nom þas riche Malgus þe reȝe
þat was þe faireste mon wiþuten Adam and Absolon
swa alse þe boc us suggeþ þa æuere iboren weore
Þes lette his hired dihte al wiþ ohte cnihten
þuhten alle þes sweines swulche heo weoren þeines
haueden alle his hiredcnafe ælches godes sweines laȝe
Ne durste nauere nan vnhende mon þas kinges hus isechen
He biwun þa londes alle þa stoden him an honde
Þa wes al þas Bruttene afeolled mid blisse
þa bleden uorþ comen ȝeond al þis kinedomen
Þe king ne rohte of æhte ah al he hit ȝaf his cnihten
no mihte no mon sugge of wundere namare
þene wes mid þan kinge buten of ane þinge
He luuede þane sunne þe laþ is ure Drihtene
þa wifmen heo forsoken to mare sunne heo token
wapmon luuede wapmon wifmen heom laþe weoren
swa þat monie þusende wenden of þissen lond
wifmen swiþe feire ferden to oþere þeoden
for mucchel scome heom þuhte þat wepmen heom ne rohte
Þurhut alle cunnes þinge þis ilke wes a god kinge
buten of þere sunne þat ich iseid habbe
Þa com an of his cunne Carric wes ihaten
and nom þisne kinedom and mid seorȝen wunede þeron
snel cniht wes Carric ah he nes noht iseli
þat wes for unleoden spilden al his þeoden
Þeos king wes aþel Bruttisc mon hux and hoker me warp him on
he forlætte Carriches and Kinric hine cleopede
and ȝet on feole bocken his nome me swa writeþ
Folc hine gunnen hænen folc hine gunne hatien
and hoker loþ sungen bi laþen þan kingen
Þa bigon weorre ouer al þissen arde
and Sexisce men sone seileden to londe
and herberȝe token aneouweste biȝeonde þere Humbre
and þe king wæilien agon wide ȝeon þas þeoden
læþ he wes al folke þa him on lokede 
Þa wes in Aufrike a king swiþe riche
he wes an Aufrican Anster ihaten
he hafde sonen tweien snelle cnihtes beien
Gurmund hehte þe eldere and Gerion hehte þe ȝeongere
Þe alde king deȝede his daȝes weoren aȝeongen
he bitahte his sune Gurmunde selen his riche
Ah Gurmund hit forhoȝede and habbe he heo nolde
and þohte al oþer and ȝef heo his broþer
and seiden þat he nolde aȝen nane riche
bute he heo biwunne mid wepnen and mid monnen
ah mid compe he wolde aȝen kineriche
oþer nauermare nolde he habbe nane
Gurmund was kempe icostned on mæine
and he wes þe strongeste mon þæ æi mon lokede on
He bigon to sende ȝeond al þan londe
into Babilonie into Macedonie
in Turkie into Persie
into Nubie into Arrabie
 and bad alle þe ȝeonglinges ȝeond þa hæþene londes
þat heo heom biȝeten wurþliche wepnen
and he heom forþrihtes wolden makien cnihtes
and seoþþen mid heom wenden and fonden whar he mihten
mid strongen kempen biwinnen kineriche
Hit halde touward Aufrike of feole kuneriche
monies riches monnes sune monie haþene gume
comen to Gurmunde þan hæþene þringe
Þa þis ferde wes isomned and his folc arimed
þa weoren þer italde cnihtes swiþe balde
an hundred and sixti þusend freoliche iwapned
wiþuten heore scutten þa biuoren scolden scuuen
wiþuten þan craftmonnen þe comen to Gurmunde
Forþ heo iuusden vnimete uerden
to þare se wenden þa heo wind hafden
into scipe halden haþene kempen
Seouentene þer foren þat kinges sunen weoren
þer weoren twenti and æhten of eorlene streone 
suipten from londe seouen hundred scipene
a formeste flocke wiþuten þa feoliende
Forþ flet mid vþe folc vnimete
þa æitlondes allen þa heo biforen funden
alle heo eoden an honde þan kinge Gurmunde
moniane kinge he faht wiþ and alle heo ȝirnden his griþ
 and alle þe londes he biwon þat he lokede on
And þa a þan ende he com to Irlonde
and þat lond he al biwon and aqualden þa leoden
and wes icleoped king þere of þan kinelonde
 and seoþþen he gon wende into þissen londe
seil heo droȝen to hune and comen to Suþhamtune
Þa wunede biȝeonde þere Hunbre of Hengestes cunne
in þan norþ ende drenches sume sixe
heo iherden tiþinde of Gurmund þan kinge
ofte heo heom biþohte what heo don mihten
hu heo mihten biswiken Karic of his richen
and Bruttes alle aquellen mid luþeren heore craften
Sexisce men senden sonde to Karic þan king
and seiden þat heo wolden wiþ hine griþ iwurchen
leofere heom weore to here Karic
þene Gurmunde þan vncuþe kinge
ȝef he heom wolde griþien þat heo mosten liuien
 and aȝeuen heom þat lond þat while Uortigerne þe king
Hengeste bitahte þa he nom his dohter leoue
and heo him wolden senden gauel of þan londe
halden hine for hehne king Karic heore deorling
 and þis heo him toȝeornden mid ȝislen to isoþien
And Karic heom ilefde al heore leosinge
and þis griþ ȝette and dai heom sette
Þa wes Karic biswiken al mid heore craften
Karic auer seoþen Kineric he hehten
al mid hokerworden þe king heo forhusten
Karic ileouede to soþe Sexisce monne lare
Vnder þan worden heo letten writ makien
 and senden heore sonden to Gurmunt þen kinge 
and þus þa word seiden þa a þan writ stoden
Hail seo þu Gurgmund hal seo þu heþene king
heil seo þi duȝeþe hail þine drihtliche men
We sunden men Sexisce selest of þan kunne
þa Hengest of Sexlonde hider mid him brohte
wunieþ inne Brutaine bi norþe þere Humbre
þu art heþene king we heþene kempen
Karic is Cristine mon he is us laþ forþan
and ȝif þu wult al þis lond nimen to þire aȝere hond
we wulleþ mid þe uehten mid fullere strenþen
and Caric ofslæn and alle his cnihtes flan
 and setten al þis kinelond a þire aȝere hond
ȝif þu hit wult us aȝiuen we þe wulleþ ȝelden
sixti hundred punden to alches ȝeres firsten
 and we wulleþ þine men bicumen to ȝislen sullen þe ure sunen
And ȝif hit þi wille weore þat þu hider woldest wende
þas forwarde makien and þas spechen uæstnien
we wulleþ oueral atlien to þe seluen
a watere and a londe halden þe uor kinge
Þa bigon to spekene Gurmund þe kene
Ȝarkieþ mine scipen biliue forþ ic wulle liþe
Seiles heo up droȝen forþ heo gunnen siȝen
luken rapes longe liþen forþ mid uþen
and swa heo gunnen wenden to Norþhumbrelonde
and speken wiþ Sexisce men and sæhte iwurþen
and sworen þat heo wolden heore forward halden
Þa weoren heo al an Gurmund and Sexesce men
þa somneden heo uerde vnimete an ærde
 and ferde touward Karriche þan kinge of þissere riche
and æuere heo sungen mid hokere of Kinriche þan kinge
Caric his Bruttes gaderede and beide heom tosomne
and him to wende al þat was on londe
for rihtere neode nusten heo red betere
Caric muchel folc hafde and ferde vnimete
 and ofte he com to compe to Gurmunde kinge
and ofte he him faht wiþ and neuere no ȝirde his griþ
and for heo hokerede him on he iwarþ swiþe kene mon
 and ȝif he hafde genge efne wiþ Gurmunde
Gurmund weore sone islaȝen his folc idon of lifdaȝen
Ah æuere a þan ende wæx Gurmundes genge
and æuere a þan ende feol Carriches genge
Gurmund draf Carriche wide ȝeond þas riche 
and Carric at Cherinchestre biclusde hine ful faste
and moni dæi þer biuoren he lette þider fusen
al þat he hafde ihalden þat corn of þissen londe
and þa walles fastnede wunder ane stronge
Gurmund þet iherde and þider he gon ride
and bilæi Chirenchestre wiþutene swiþe faste
And Gurmund al þis kinelond walde to his aȝere hond
burȝes he forbarnde tunes he forswelde
Bruttes he aqualde balu wes on londe
munekes he forpinede on mani are wise
þa riche wif he lette his hiredmen makien to horen
preostes he alle ofslæh alle þa chirchen he todroh
clærkes he aqualde alle þa he funde
eche child he lette seoþe  
alle þa cnihtes he lette hon forþrihtes
al þis lond forferde a ueole cunne wise
Wulc wræcche folc swa mihte fleh ut of þeode
sum to Wales wende sum to Cornwale
sum into Neustrie þe hatte nu Normandie
sum fleh biȝeonden sæ into Bruttaine
and gunnen wunien seoþþe æn þet lond heht Armoriche
 and summe heo fluȝen to Irlonde for þan æie of Gurmunde
and þer wuneden þeouwe inne þraldome
heo and al heore cun and her ne come nauere aȝen
And þus losede Bruttes al þas kinelondes
And Gurmund bilæi Chirenchestre abuten swiþe uaste
and Caric wes wiþinnen and moni of his monnen
wa wæs þan leoden þe þa weoren on liuen
Hit was in ane dæie þat Gurmund mid his duȝeþe
dringes heþene riden a slatinge
Þa com þer an gume riden to Gurmunde kingen
he wes ihaten Isemberd inne France wes his ærd
he wes Louweises sune þas kinges of þere þeode
his fader hine hafuede ut idriuen of al his kinerichen
þat no moste he neouwar wunie on al his onwalde
and he fleh to þissen londe to Gurmunde kinge
he hafde to iueren twa þusend rideren
and Gurmunddes mon he bicom ne mihte he na wurse don
for Crist seolue he forsoc and to þan Wursen he tohc
and þer forlete he Cristindom and heþescipe nom him on
And swa heo uoren beien mid mucle heore uerde
and bileien Chirenchestre an elche halue wel faste
Wel ofte Kariches men comen ut of burhȝen
and ræsden an Gurmunde mid ræȝere strenþe
and sloȝen of his folke feole þusende
 and senden heom to helle heþene hundes alle
Karic wes swiþe goud cniht and swiþe wel he heold his fiht
and faste he heold Chirchestre mid strengþe þan mæste
þat ne mihte Gurmund næuere mæren his ferde
ar he lette heom mid ginnen biswiken wiþinnen
Gurmund castles makede abuten Chirenchestre
þreo he bitahte þreom heþene cnihte
himseoluen he heold þat ane Isembard þat oþer
Gurmund makede ænne tur þerinne he bulde ænne bur
þerinne he pleoȝede his plaȝen þa me luuede a þeon daȝen
þerinne he hafde his maumet þa he heold for his god
Hit ilomp on ane dæiȝe þat Gurmund mid his duȝeþe
weoren swiþe bliþe and druncken of wine
Þa com þer an heþene mon awaried wurþen he forþan
and askede tidende Gurmunde þe kinge
Seie me lauerd Gurmund þu art swiþe riche king
heou longe wult þu beoȝie abuten þissere burȝe
what wult þu ȝiuen me ȝif ich þe burh ȝiuen þe
and al þat is wiþinne to don þine iwille
þat noht no biþ to leue al þu hit slat aȝe
Þa andswarede Gurmund þe riche heþene king
Ich ȝiue þe ane eorldom auere to aȝe
wiþ þat þu aneoste þe burh me bitache
Þis forward wes imaked anan lut men hit wuste
Þa þes heþene cniht up aras forþrit
 and nettes bisohte ibroiden swiþe narewe
and þa tolen þerto and cuht heom swiþe narewe
þer biforen he gon ȝeoten draf and chaf and aten 
Þus he hit gon dihten and sparewen þerto liht
and he a þan uorme drahte swiþe monie he ilahte
and he from þan grunde nom heom mid isunde
þat alle heore whingen noht awemmed neoren
Þa bisohte he nutescalen and lette þe curneles ut draȝen
 and tinder nom and lette i þan scalen don
 and foren to þære nihte fur þeron brohte
and to þan sparewen uoten uaste heom icnutten
Þeos he lette forþ wenden swiþe ueole sparewen
þa sparwen heore flut nomen and fluȝen to heore innen
ȝeond þare burȝen þær heo ar wuneȝende weoren
i þan eouesen he grupen swa heo duden in þen muȝen
Anan swa þet fur wes hat swa þe sparewe innere crap
þe wind com mid þere nihte and þat fur awehte
and þa burh a feole studen gon hure to bernen
an æst halue an west halue wa wes Brutten þere
þenne heo wenden beon sikere and fluȝen in ane ende
þenne aras þat fur anan biuoren and bihinden
Gurmund lette blawen hornes and bemen
fiften þusende þarsten to blase
Bruttes forburnen Bruttes gunnen irnen
heo leopen ut of walle and me heom sloh alle
Nes hit nohwhar iseid no a bocken irad
þat æi folc swa feire swa forfare weore
swa wes Caric and his genge þe king wes of Bruttene
Þa burh born alle niht þe brune wes vnimete
þat feht wes sone idon þat fur heom eoden ouenon
And Carrich king him isah þat he ouercume wæs
þe king him gon crepen an heonden and a futen
swulc he mid unsunde al uorwunded weore
and swa he swiþe stille bistal from his duȝeþe
and west him gon wenden into þe Walsce londen
 and þas waiȝes he wende ut of þisse londe
and nuste nauere na man whar Karic him bicom
buten ænes an ane tide an cniht þer com ride
 and seide Gurmunde of Kariche tidende
þat he in Irlonde somnede genge
and wolde mid fehte æft faren hidere
Ah nuste nauere na man to whan þe þret him bicom
And þus wes Chirenchestre and his londes aweste
and Gurmund ihouen to kinge of al þisse kinelonde
for þenne þe burh wes biwunnen mid swulcches cunnes ginnen
mid sparewen þat beren þat fur and sparewen heo forbarnden
And feole wintere seoþþen þat folc þa þer wunede
cleopeden heo Sparewenchestre in heore leodspellen
and ȝet hit dude summe men to imuȝen þe alde deden
And þus wes þa riche burh mid reouþen fordemed
and Gurmund wes on londe iheouen her to kinge
and Gurmund wes an heþene mon and fordude þane Cristindom
Þa þis wes al þus ifare þæ wes her sorȝe and muchel care
Gurmund falde þa munstres and anheng alle þa munkes
of cnihten he carf þe lippes of madenen þa tittes
preostes he blende al þis folc he scende
ælcne bilefued mon he lette bilimien
and þus he gon to taken on and fordude al þisne Cristindom
And seoþþen he uor to Lundene to ane muchele hustinge
þider gunnen siȝe alle Sexleode
þa wuneden i þissen londe mid Gurmunde kinge
and his men bicome monie and vniuoȝe
heom heold forward and aȝef heom sone al þis ærd
of him to heoldenne and habben hine for kinge
And þe king hehte al þat hine lufede
þat wharswa heo mihten finde Bruttes i þissen londe
þat hine anan sloȝen oþer mid horsen todroȝen
buten he libben wolden his lif in þraldome
and forsaken Godes mæsse and luuien hæþenesse
þenne moste he libben þeou a þisse londe
Bisiden Allemaine is a lond Angles ihaten 
þer weoren iborne þa ilke þe weorn icorne
þa Gurmund an hond bitahte al þis kinelond
alse he heom a forward hædde ȝif he hit biwunne
Al his biheste he heom bilaste
Of Englen heo comen and þerof heo nomen nomen
and letten heom cleopien ful iwis þat folc þat wes Ænglis
 and þis lond heo cleopeden Ænglelond for hit wes al on heore honde
Seoþþe ærest Bruttes bæhȝen to þissen londe
Brutaine hit wes ihaten of Brutten nom taken
a þat þis folc com þa þisne nome him binom
And moniee of þan burȝen and monie of þan tunen
and monie of þan londen and of þan hamen
heo binomen heore namen al for Bruttene sceome
and nomen al þis lond and setten hit al an heore hond
for Gurmund hit heom al ȝette and himseolf aȝein wende
Þa comen heo to Lundene to þan muchele hustinge
and wolden ane king makien to þissere kineriche
Þa ne mihtte heom iwurþe wha þis lond scolde aȝen
and towende mid alle a muchelere wraþþe
and fif kinges aneouste heo makeden in þisse londe
And ælc nom of oþere al þat heo mihten
ane while unsome and an oþere while isahte
and þus heo wuneden here an hundred and fif ȝere
þat neuere com here Cristindom icud i þissen londe
no belle irungen no masse isunge
na chirche þer nes ihaleȝed no child þer nes ifuleȝed
Þa wes inne Rome a pape of Godes dome
Gregori wes ihate Godd seolf hine lufede
Þa wes hit in ane stunden þat þe pape wolde wenden
þat he wolde speden an ane of his neoden
Þa com he in are strete þat strahte to Rome
þa isah he leden of Englisce leoden
þreo swiþe fæire men faste ibunden 
heo scolden beon iseolde and þa paneȝes weoren italde
Þa fræinede þa pape anan of feiȝere þan monnen
whonnene heo weoren and hu heo þare comen
and of wulche stronde heo istroned weoren
Þæ andswarede þe an þat wes a swiþe fair mon
We beoþ heþene men and hider beoþ iladde
and we weoren ut isalde of Anglene londe
and fulluht we to þe ȝeorneþ ȝef þu us wult ifreoiȝen
Þat seiden men Anglisce aþele iborene
Þa reousede Gregori Godd hine luuede
and þas andsware saide þe pape wes isele
Iwis ȝe beoþ Ænglisce englen ilicchest
of alle þan folke þa wunieþ uppen uolde
eouwer cun is feȝerest of alle quike monnen
Þe pape heom freinede of feole tidinde
of laȝen and of londen and of þissere leodene kinge
and heo him al seiden soþ þat heo wusten
and he heom ureoiȝen lette and fulluht on sette
and charde aȝein sone eft into Rome
Anne cardinal cleopede icoren of his uolke
Austin wes ihotæn aþelest clærken
þe pape him seide in his somrune
Austin þu scalt wende mid soþfæste þonke
into Englelonde to Æþelberte kinge
 and beode þer Godes goddspel þe scal spede ful wel
And ich þe feouwerti bitæche wel gode clærkes
Nu tomarȝen biþ þe dæi þa þu scalt do þe i þene wæi
Forþ ferde Austin and his clærkes mid him
þat him wes ful iwil at Tanette he com hider in
 and swa he up is iwend þat he com into Kent
Swa he uorþ to Cantuareburi þer him þuhte swiþe muri
þer he funde Aþelbert þat king wes a þan ærd
Aþelberde he talde tidende of þan heoueneliche kinge
he seide him þat goddspel and þe king him luste swiþe wel
wel he þat larspel undernom aneouste he ȝirnde Cristindom,
Iuulȝed iwarþ Aþelberd king and al his duȝeþe mid him, 
and anan he gon to wurche ane swiþe feire chirche
a seinte Trinetþes nome wel wes þan kinge þeruore
Þa iwende seint Austin vorþ æst and west and suþ and norþ
and seoþþe þurhut Englelond and turnde hit to Godes hond
clærkes he lerde chirreches he arerde
seoke men he helde þur Halindes mihte
And swa he droh suþward þat he com to Dorchestre
þer he funde þa wurste men þa on londe wuneden
he talde heom Godes leore and duden him to scare
he tahten heom Cristindom and heo grenneden him hon
Þer stod seint Austin and his clærkes mid him
and speken of Crist Godes sune al swa wes ær heore iwune
þer heo iwurþen to to wraþere hele
and nomen tailes of rehȝen
and hangede on his cape an elchere halue
and bihalues urnen and wurpen hine mid banen
and seoþþe ȝeiden him on mid ȝeomerliche stanen
 and swa heo hine gunnen sende an driuen hine ut of þan ende
Seint Austin heo weoren laþ and he iwraþ swiþe wraþ
and he fif milen iwende from Dorchestre
and com to ane munte þe muchel wes and hende
þer he lai on cneowe ibede and cleopede auere touward Gode
þat he hine awreke a þan awarriede uolke
þa hine isend hafden mid heore scaþe deden
Vre Drihte hine iherde into þere heouene
and his wreche sende an wræstliche þan folke
þa þe rihȝen tailes hangede a þan clarkes
Þa tailes heom comen on þeruoren heo maȝen iteled beon
Iscend wes þat moncun muggles heo hafden
and inne hirede ælches men cleopeþ heom muglinges
and euerelc freo mon ful telleþ heom on
 and Englisce freomen in uncuþe londen
for þan ilke dede heo habbeoþ neb rede
and monies godes monnes sune in vncuþe londe
þe nauere ne com þer neh is icleoped cued
Austin him wunede vnder ane munede
and his clarkes mid him eke þeo comen of Rome 
cleopede to Drihtene þe scop daȝes lihte
særimod and sorhfulle heom sceomeden wel sære
þat þat vniwraste moncun heom iscend hafden
Þa wolde he þerafter sone wenden to Rome
and menen to Gregorie þan holi appostolie
hu Dorchestreseten hine gunnen greten
Al swa he wes al ȝareou and wolde his wei uaren
a þere ilke nihte þa ateoden him ure Drihte
and nemnede him his rihte nome welle uain wes he þeruore
Whæt þenchest þu Austin what þenchest þu leof min
Woldest þu þus sone faren aȝein to Rome
No scalt þu noht ȝete fusen of londe
þu ært swiþe leof me and ich wulle wunien mid þe
and þu scalt irædliche into hefneriche
heofne is þe al ȝaru þider scal þi saulen uaren
Þus spac ure Drihten wiþ Austin his cnihten
Þa þe Austin underȝæt whæt ure Drihten hæden isæid
and he isah ure Drihte þe þus him bihehte
and ure Drihten waht to heofene and Austin a cneowe heolde
adun to þere uolde þer he iseh ure Drihten stonde
weopende he cleopede to heuenliche kinge
ȝeorne he bad are to þan almihtie Gode
ær he mid alle ueolle adun to þere uolde
A þan ilke stude þer stod ure Drihten
þer he pihte his stæf himseolf he cneoulede þer neh
and his iueren he seide larspel and hit likede him ful wel
Þa he isaid hauede þa sæȝen of ure Drihten
his staf he nom an honde and wolde to his inne ȝeonge
Up he læc þene staf þat water þerafter leop
Þe ueȝereste welles stræm þe irneþ on uolden
Ær nes þer na tun no wunende na man
Sone uolc gaderede to Austin þan gode
and al bi his læuen þider gunnen liþen
and bigunnen þer to bulden bi þan watere þa was hende
Moni mon þer uætte hele þene stude he cleopede Cernele
cerno cernis þat is Latin ful iwis
cerno an Englisc leoden ich iseo swa hit is iqueþen
el is Ebreowisc þat is Godd ful iwis 
þene tun he cleopede Cernel ich iseo Drihten iwildel
to þissere weorlde longe þe nome þer scal stonde
alse hit is iqueþen after Godes leoden
þene stude to iwurþien þer stod ure Drihten
and his engles mid him þa he spac wiþ Austin
Austin wende wide ȝeond Englene londe
he fullehtede kingge and heore heredringes
he fullehtede eorles he fullehtede beornes
he fullehtede Englisce men he fullehtede Sexisce men
and sette an Godes honde al þat was on londe
Þa wes he ful bliþemod þat folc he hafde iblissed
Norþ in Englelonde Bruttes hæfden an honde
muchel del of londe and castles swiþe stronge
Þa Bruttes nalden þan Enlisce buȝen
imong heom munekes weoren muchelere weorede
Seint Austin funde inne þisse londe
seouen biscopes to iwisse singende masse
and enne ærchebiscop þe at Karliun atstod
and at Bangor wes a munecclif mid muneken uniuoȝe
Dionot hæhte heore abbeod he wes of heȝe monnen
he hæfden on seuen hepen sixtene hundred muneken
and ȝet ma þerto munekes swiþe balde
and of Bruttisce streonen stiþe imodede men
Writen sende Austin to þan seouen biscopen
and hehte heom comen sone and speken wiþ himseolue
 and don him hersumnesse and þurh him singen masse
for he hauede an honde þa hehnesse of þissen londe
he was icleopped legat of þissen londe he wæs primat
 and þas þinges weoren idone þurh þene pape of Rome
Þas biscopes reiȝe weoren and andswere aȝeuen
Ne beo we nawit under him þe is ihaten Austin
ah we beo on londe heȝe men and stronge
and habbeoþ ure irihte of ure archebiscpe
þe wuneþ inne Karliun godd clarc and wel idon
þa haueþ his cantelcape on of Gregorie þan pape
and mid wurþscipe mucle haldeþ his wike
For no scal hit nauere iwurþen a þissere worlderichen
þat we auere buȝen Austine þan uncuþen 
for he is ure fulle ifa and his iferen alswa
For Austin is iboȝen hidere into þissen londe
and haueþ ifulleȝed þene king Cantuaren aþeling
Aþelbert ihaten heh inne Anglene
and he hafueþ ifunden here hundes heþene
þa comen of Sexlonde mid Gurmunde þan kinge
þeo he alle fullehteþ and to Gode fuseoþ
þeo haldeoþ ure kinelond mid unrihte on heore hond
Cristine we beoþ alle and of Cristine cunne
and ure elderne swa weoren agan is þreo hundred ȝeren
 and heo beoþ neowene icumen and Cristindom habbeoþ undernumen
and Austin heom fullehteþ and to Gode fuseoþ
For þan we hine hatiȝen uulleþ and heren hine nulleþ
nauere to ure liue no scullen we him wurþen liþe
Þæs tiþende come to Austine sone
hu þe biscopes hine scenden and wulc andsweore him senden
and hu Bruttisce clerekes him seiden hokeres
Þa wes he sarimod and sorhful an heorten
and fuse him gon sone and ferde to þan kinge
and mænde to Aþelberte þan kinge of ÆstAngle
hu Bruttisce biscopes hine grætte mid huxes
and hu heo uorhoȝeden to halden hine for herre
Þe king hine iwraþede wunder ane sweþe
and saide þat he wolde aquellen heom a londe
and swe he dude seoþþe þerafter ful sone
Aþelbert wes inne Kintte king of þan londe
þa hafde he enne mæi Æluric wes ihaten
inne Norþhumberlonde furcuþest alre kinge
he radde al þa redes þat dede weoren þa biscopes
þat heo weoren alle ofslaȝen and idon of lifdaȝen
Nu nuste noht Bruttes þere þat balu heom wes ȝiueþe
Aþelbert sende sonde wide ȝeond his londe
Æluric sende sonde ȝeond Norhhumberlonde
heo somneden uerde mucle on arde
 and wolden þa Bruttes al fordon þa clærkes fordemen
heo uoren to Leirchæstre and þa burh bileien uaste 
heo wusten þerinne Brochinal þat wæs a Bruttisc eorl
cniht mid þan bezsten wunede inne Leirchastre
Bruchinal ut wende and ȝarewede his ferde
and wende him ut to uihtes wiþ Aþelbertes cnihtes
and sone wes him ouercumen and alle his Bruttes weoren inumen
 and swa heo gunnen þrasten into Leirchæstren
sloȝen and nomen al þat heo neh comen
and seiden þat heo wolden into Wales wenden
 and slæn al þa Bruttes þa þer weoren bihalues
Æluric luuede murie inne Leirchastre
Vnder þan ilke þinge comen to Æluric þan kinge
munekes and eremite and canunes white
biscopes and clærckes and preostes mid Godes mærkes
and feolen to his foten and his griþ ȝeornden
and beden hine for Godes leoue leten heom beon on londe
and ho him wolden foren bidden to þan heȝen kingen
Þa andswarede forcuþest kinge
Lusteþ nuþe alle whæt ich sugge wulle
wendeþ ut a þan felde mid eower monwerede
and ich eou wulle word senden hu hit scal iwurþen
and mine rædȝiuen reden me wulleþ
Vt wenden munekes and þa massepreostes
vt wenden clærkes vt wenden canones
alle ut wenden þa þer icumen weoren
þes kinges griþ to wilnien for lufe of Godd seolfne
Wiþuten þere burȝe an ane uelde brade
wes isomned þat folc sone sorȝe heom wes ȝefþe
Aluric nom to rede þeh na man hine ne bede
þat he al þas wolde feollen to þan grunde
He sende forþrihtes fif hundred cnihtes
and niȝen hundred mid heom balde men afoten
mid mucle wiaxen a þene ueld wenden
and mid unrihtes sloȝen al þat heo neh comen
Heo ualden to grunde fiftene hundred
and fife and sixti anan selere monnen
bocilerede men balu wes on uolken 
Þis sone wes itald wide and side
Þa weoren on londe þreo heȝe men italde
and al þa Bruttes anan halden to þan ilken
Baldric þe kene eorl of Cornwale
swa hehte þe an heh mon on londen
he heold Deuenescire al an his honde
alse þet water Desse wendeþ into þere sæ
Bruttes þat lond heolden wel swiþe longe
a þat Aþestan þe stronge þe king of þissen londe
heom binom þas londes alle and drof heom ouer Tambre
þat nauere heo þas kineþeode seoþþen no walde
Inne Norþ Wales wes a king Cadwan þe kene
of Suþ Wales Margadud monnen alre uæȝerest
al þat lond sele into Sæuerne
from þan ufere ende þat wendeþ into þare sæi
Inne Maluerne aneouste Seuarne
Margadud king wunede mid swiþe mucle uolke
and Aþelstan him laþ to þe king of þissere leode
and heom heold swa harde and mid hærme heom igrette
and dreof heom mid his wepnen ut ouer Weȝen
and þat lond binom heom þat liþ þer bitwixen
Seuerne and Weȝe no walden heo hit seoþþen
Margadud and Baldric and Cadwan þe balde
somneden ferde of folke unimete
and foren uppen Aluriche þan kinge of Norþhumbre
and hardliche wiþ him fuhten and his ferde felden
Þer iwarþ sone forwunded ful sære
þe king of Norþhumbre þat comp wes vnimete
þer wes Baldric eorl anan mid bronden toheouwen
i þan compe þer ueollen ten þusend cnihten
þurh steles biten baldere Brutten
Anglisce and Sexisce seouentene þusend
mid machen weoren toheowen þa hep wes þa lassen
Æluric him uorþ heolde into Norþhumbre
forwunded swiþe sare sorhful wes his duȝeþe
Comen i þissen londe to ane hustinge 
Cadwan and Margadud and heore monweorede
buȝen uorh mid heom al Brutleoden
to Leirchestre foren and þa burh nomen
Þa hehten heo an hiȝinge cumen to hustinge
al þat wolde libben inne þissere leoden
Þer comen Ænglisce þer comen Sexise
þer heo makeden to kinge Cadwan þene kene
al hit him aloþede þat he on lokede
þa weoren Æluriches wunden inne Norhhumbre
alle iheled ah þe helþe was neoþered
for lurre of his monnen and for his leoden uallen
Æluric iherde from þes kinges hirede
feole tidende of Cadwane kinge
þrattes unimete of alre laþest monne
Æluric sende sonde into Scotlonde
and into Norþ londe þer he cnihtes mihte uinden
and after al þan uolke þe þer cumen mihte
and bad heom heore helpes to heȝere neodes
Cadwan gaderede uerde ȝeond alle þissen ærde
and al of Wælisce londe comen to his honden
and heolde hine forþ seoþþen toward Norþhumbren
Aluric þis iherden and him toȝæines wenden
þat nas heom bitweounen buten bare twa milen
fusden þa uerden swulc heo wolden uehten
Þa isæȝen eorles þa iseȝen beornes
biscopes þa iseȝen and bocilarede men
ȝif heo togadere comen and mid wepnen onsloȝen
þat þær sculde ualle moni beorn fæie
Ofte heo biþohten what heo don mahten
heo setten griþ heo sette friþ to anes dæiȝes firste
heo speken heom tosomne and spileden bitweonen
þat heo wolden alle þa kinges sehtnie
Þer iwurþen sahte þa kinges beie tweien
sæhte and some heo custen wel ilome
þas kinges wel ilomen mid luue heom icusten
eorl custe oþer swulc hit weore his broþer
sweines þer ploȝeden blisse wes mid þeinen
Æluric wes king on londe bi norþen þere Humbre
and Cadwan wes king sele a suþ half þere Humbre
blisse wes on hireden mid balden þat kingen
Næs hit isæid næuere an sæȝe no on leoþe
þat mare luue weore ifunden bitweone twei kingen
for þat þe an hafden þat heo hafden beien
þe an heold þene oþer deorluker þene broþer
Beien heo wifes nomen ofte heo togadere comen
þa þe wifes iwedded weoren on ane time to bedde heo eoden
æiþer mid his lufe wende toward heore wife
he streoneden tweien sunen beien an ane timen
beien an ane dæie heo weoren afte iborne
togadere heo weoren ibredde togadere heo weoren iuedde
Þa children wuxen and wel iþoȝen
wel wes heore aldren
For to uæstnen þa luuen of leofuen heore uæderen
tosomne me heom tahte tosomne me heom tuhte
beien heo wereden anes kunnes iweden
al swa duden þa children swa ær duden þa aldren
swa mouchel luue heolden þat sellic þuhte monnen
And þus heo wuneden here wel feole ȝere
þat þæ children weoren muchele iwaxen
riden uppen steden and luueden cnihtes iweden
heore maines heo uondeden wel ueole siþen
heore armes weore stronge heo breken scaftes longe
mid longe sweorden heo smitten þa ȝifen smærte biten
Heore uaderes þa comen mid mucle faȝernessen
inne Bruttaine mid muclere blisse
þa ȝet þat londriche hehte Armoriche
þa ȝunge men me dubbede beiȝene to cnihte
Wiþ an luttel ȝeren þa uaderes dede weoren
and þa twa children weoren ihouen to kingen
æiþer heold his icunden swa duden ær heore ældren
Þæ wes inne Cantwareburi þa burh wes þa swiþe muri
an ærchebiscop þe wes mon swiþe god 
he forbad þan kingen kinehelm to nimene
a þat hinseolf comen and setten hine an heore hafden
Þat bod wes ihalden a þas ærchebiscopes onwalden
and Cadwadþal his lond haueden a þis hælue þere Humbre
and Edwine al biȝeonde touward þan norþ ende
kinges heo weoren ihouene and kinges isworene
ah forbode wes þa crune an ure Drihtenes nome
Cadwalan þohte þe wes Cadwanes sune
ofte he hine biþohte what he don mahte
seoþþen heore faderes beiene forþ weoren ifarene
Næfde þa sehtnesse ilast buten seouen ȝere urist
Cadwalan hefde castles swiþe monieȝe
and þe richedom stod mære on Cadþwalanes hond
Cadwaþlan gon liþe into Londene
he sende men gode after þan erchebiscope
and hehte ful sone þat he to Lundene come
Þa he to Lundene com iqueme hit wes þan kingen
þe king auoten eode toȝeines þan erchebiscope
wiþuten his halle dure and sæide Þu art wilcume
 and leofliche hine bihedde and lauerd hine cleopede
He aȝaf ure Drihten ælchere irihten
he spac of feire lære and al of Godes are
his spechen weoren gode wiþ þan ærchebiscope
Þe king hine biþohte feire and swiþe ofte
þat he on his icunde king hine makede
To ane isette dæiȝe þat folc þær isomnede
þer mæ Cadwaþlan sone makede to kinge
muchel wes þa blisse þat wæs in þære burȝe
Of þisse uarecoste Adwine naþing nuste
ah sone swa he hit wiste wraþ he wes an heorte
and seide auere wiþ and wiþ Ich wulle makien unfriþ
and al ic wulle aquellen þat ich quike uinde
of Cadwaþlanes uolke ualsest alre monne
Uerde he gon gaderen of feole þusend monnen
he hehde ituht to herie a þas half þære Humbre
Eoden heom to ræde cnihtes swiþe gode
alle þa wiseste men þa weore inne londe
heo lerden Edwine king þe wes heore lauerd 
þat he sende his sonde to Cadwaþlane kinge
 and bisohte hine uæire alse his leofe broþer
and for þere muchele luue þa heolde heore aldren
þat hine letten king beon and his kinehalm avon
and he wolde aȝein wenden heom to his folke
ouer þere Humbre and griþ þær halden
and ner æft aȝen teon wiþ þan he moste king beon
ihouen and ihalden þurh þene heȝe Godd
and he wolden bi his liuen Cadwalain luuien
and beon ȝaru to his neode an ælchere þeode
Þis iherde Cadwalan þe king wes bi suþþen
and he andswerede mid aþelere speche
Nu ich iherd habbe wordes wise
of Edwine his bisocne þe is mi broþer deore
ich me biræde wulle of swulchere neode
and after ane lutel daȝen him andsware ȝeuen
whaþer he hit wolde iunne oþer him forbeode
hu swa his riche men ræden him wolden
Þe dæi wes isæt ah lutel mon wes þe bet
Þa þis al wes iwurþen þa comen heo to ane uorde
Duglas þa water wes ihaten þer heo touwenden
þer wes þa motinge bituxe þan twam kinge
Ædwine bisohte mid alle þat he mahte
þat Cadwalan him þolede kinehelm to beberene
and he hine wolde luuien a to his liuen
Riche men eoden to ræde of swulchere neode
summe hit gonnen ræden summe to forbeoden
summe þer heolden wel to summe nolden hit no
Þa while þa cnihtes wise þa spechen sculden rihte
þe king in are medewe alihte of his stede
þan kinge luste slepe þa riche weoren at rede
Com þer a burcniht
he wes þes kinges suster sune Brien hehte his nome
he nom his lauerdes hefd þe leof him wes on uolke
in his bærm he hit læide and his lockes he toscædde
Þe king him gon to slæpen and Brien gon to wepen 
urnen þa teres uppen þes kinges leores
and þe king awoc of slepen wete weoren his wongen
he grapede an his nebbe he wende þat hit bledde
and bisæh uppen Brien mid braden his lechen
Þa isah he of Brien his teres ut luken
sære gon þe kempe wepen ouer kinge
Þa axede þe king anan Cadwalan ihaten
Whæt is þe leofe mæi þat þu swa wepest todæi
þu ært ihalden kene gume hauest þu nu quene þeouwes inume
Sæiȝe me biliue hu þe beon on siþe
Brien þa andswerede cniht mid þan bezste
Nu we maȝen wepen mid wanliche iberen
halden us for hæne þer we weoren heȝe
Nu þu wult underuon þat nauer ær nes idon
tweien kinges halden kinehelmes on londen
Nuþe we scullen wepen þæ ær richen weoren
for wurþscipe ualleþ adune þer wes ær wunne
Cadwadlan þis iherde þe king wes on londe
and iwærþ him abolȝe bitter ane swiþe
and aneouste sende sonde to Edwine kinge
and hehte hine hihȝenliche uaren of his riche
For ne scal he nauere bi mine quiken liuen kinehelm broken
and ȝif he hit wul auon ich hit wulle wernen
and ic hine biræuien wulle at his baren liue
 and nimen al Norþhumberlond to mire aȝære hond
and walden al his riche and he scal wurþen hene
Þas tidende me brohten to Adwine kinge
 and he iwræþ abolȝen wunder ane swiþe
swa biþ a bar wilde
þenne he biþ in holte bistonden mid hunden
and þas andsware kende wraþest alre kingen
Swa me helpen Drihten þa scop þas dæiȝes lihten
and þa halidomes alle þa wunieþ inne Rome
kinehelm ich wulle bruke and he hit scal abugge
and þeruore ibiden bitterest alre balewen
he scal habben paþes weste and wildernesse inoȝe
and moni modsorhȝe his monscipe scal ualle
Al swa hit ilomp suþþe þæræfter ful sone
Æiþer þratte oþer swiþe and þruste mid worde 
 and swa heo todelden dæd heo bihehten
Ædwine wes kempe his men weoren kene
Cadwaþlan wes cniht god and he hafde muchel mod
Edwine wende ouer Humbre and Cadwaþlan to Lundene
þas kinges weoren wraþe þa aræs þa weore
Heo riden and heo arnden heo herȝede and heo barnde
heo sloȝen and heo nomen al þat heo neh comen
wa wes þan beondes þa on londe wuneden
Cadwalan wes inne Lundene and somnede his leoden
wide he sende sonde ȝeond feole kinelonde
he hafde on his ferde fifti þusende
herekempen heȝe to hermen swiþe kene
Adwine bi norþe his writen nom aneouste
and sende in to Denene
to Galwaþe and to Scotlond þat stod on Edwines hond
he somnede uerde ȝeond alle his ærde
þat he isomned hafde sixti þusende
cnihtes swiþe kene wode to uihte
Cadwaþlan gon liþe ut of Lundenne
touward Norþhumbre hærmes he wrohte
he for ouer Humbre hiȝenliche swiþe
and bigon to westen þat lond þat stod on Edwines hond
Þa wes Edwine king ærhþen bideled
and he forþrihtes spac wiþ his cnihtes
Wurþe for niþing þe mon þe nule hine sturien
habben bares heorte and remes brede
cuþen þan kinge þat we quiken sunde
He lette blawen bemen and bonnien his uerden
forþ he gon wende þat he com to þan ende
þer þe king Cadwaþlan wunede on cumelan
Togadere gunnen resen þeines riche
breken speren longe sceldes brastleden an honde
heouwen heȝe helmes scænden þa brunies
feollen ærm kempes æmteden sadeles
drem wes on uolcke þa eorþe gon to dunien
urnen þa brockes of reden blodes
feollen þa folckes falewede nebbes
Bruttes gunnen breoþen balu wes on uolken 
Þus heo gunnen delen þene dæi longe
riht to þan euening þa fleh Cadwalan þe king
and Edwine him after gende mid allen his imihten
Alle niht Cadwalan flah mid his cnihten
nefden he of his ferde buten fif hundred cnihten
heo fluȝen to Scotlonde sorhen heom com on honde
And Edwine after annon mid fiftene þusend monnen
baldere þeines heore beot wes iuorþed
Fulede þere uerde folc unimete
from dæiȝe to daȝe þene king heo gunnen driuen
soþ is on þan spellen heo þohten hine aquellen
Cadwaddlan flæh to þere sæ scipen he þer funde
þa scipen heo gunnen hure mid ahten swiþe deore
into Irlonde þa scipen gunnen wende
hauene heo þer nomen isund þa scipen comen
Þa ahte Irlond a king þat wes swiþe strong
he hehte Gille Patric god king i þan rich
he underfeng Cadwalan faire nid his cossen
and ȝaf him wickinge ȝeond Irlonde
Lette we nu beon Cadwaþlan and ga we to Edwine aȝan
Edwine in þissen londe amarden þas leoden
burȝes he barnde castles he ualde
his here wrohte on londe harmes vniuoȝe
al Cadwaþlanes lond he walde to his aȝere hond
Þa comen hauweres to hirede þas kinges
and seiden tidende Edwine kinge
wa wrþe heom for þon þat heo iboren weore
saȝen heo him sæiden of ane mæidenne
þat wes Briennes suster hende ueirest wifmonne
heo wunede i Winchæstre inne þan castle
And Edwine mid his ferde þiderward wende
sone swa he þider com mid strenþe he heo nom
ladden heo to Eouuerwic anan cnihtes swiþe wel idon
to bure me ladde to þas kinges bedde
Þe king dude vnwisdom þat he þat ilke maide nom
for þe wifmon a wes þes ilke kinges iua
Þa wunede i þan hirede an clarc þe com from Spaine 
Pelluz wes ihaten of heȝere laren
feole craftes he cuþe þa he isah in þan lufte
on sterren and on sunne and on þare sæ brade
insiht he cuþe a winde and a mone
of þan uisce þer he wlæt and of wurmen þer heo crepe
Cadwaþlan in Irlonde gaderede genge
and to scipe flutte mid muchelre uerde
Pelluz swiþe ueorre isah on þan sterre
þat ferde cumen wolde uppen Ædwine kinge
and Pelluz hine lerde
hu he þas leoden mihtte alre bezst biwiten
Ba bi londen and bi scipen Cadwaþlan and his men
ofte gunnen fusen to cumen to þissen londen
biuoren wes æuere Edwine and þa hafne heom forwarnde
þurh Pelluces lare ne mihten heo cumen here
Wa wes Cadwalan þat he wes on liuen
for he bigon þene swikedom uppen his sweordbroþeren
and þeruore himself hafde hærm þene meste
Cadwalan him to cleopede his bezste cnihtes alle
and seide þat he wolde wende to Brutaine
and þene king iseon þe Salemon wes ihaten
an heorte him weore þe selere for heo weoren isibbe
heo weoren of ane cunne þa kinges beiȝe tweien
Bruttes heo weoren beine ah swiþe heo weoren unbalde
Cadwaþlan to scipen com and seh forþ mid uþen
and seilede after vþe unsel him wes on mode
to ane æitlonde heo bicomen þat stondeþ bi Gernemuþe
likede swa heom likede þer heo gunnen wikie
þer heo abiden wederes for þe wind heom stod toȝæines
Þa iwarþ þe king þere isæcled ful swiþe
and hafde þat uuel hate binumen him wes þa hele
Þa niȝen dæȝes weoren aȝeong þe king wes swiþe unstrong
þa wes he wræccheliche oflust after deores flæsce
Brien his mæi he cleopede and sone hit him cudde
þat buten he hafde deores flasc anan dæd he moste þolien
Ofte wes Briene wa and neouuere wurse þene þa 
hundes nom Brien and hiredmen wel idon
ȝeond wudes and ȝeond feldes heo uerden bilifes
þurh nanes cunnes ginne no mihten heo deor iwinne
nouþer heort no hinde no mihte heo nauere ifinde
Þe king sende his sonde after Brien þa wes to longe
Leof was þe king Briene wa wes him on liue
Ofte he hine biþohte what he don mahte
and biþohten him enne ræd seoþþen he þohten him swiþe god
he igrap a nailsax selliche kene and wel iwhæt
and feng himseolue swa neh þat he nom his aȝe þeh
for unimete neode þerof he makede brede
he bredde heo an hiȝinge and brohte heo þan kinge
Hail seo þu Cadwaþlan þu ært mi kinelauerd
ich habbe þe here ibroht breden alre deorest
þat ich auere an æi borde beren biuoren kinge
held me to and æt herof sone þin hele heo scal iwurþen
Þe king sæt on his bedde his beornes hine biheolde
of þere brede he æt sone þerafter him wes þæ bet
Þe king him gon to sweten þat ufel hine gon forleten
wiþinnen þan fif niht þe king iwræþ fere forþriht
swa næuer þe king nuste whæt he inoted hafde
Þe king iwræþ al uere his folc iwarþ bliþe
wind heom com on wille heo wunden up seiles to coppe
scipen gunnen liþen leodscopes sungen
Ba weoren sehte sæ and þa sunne
wind and þa wide se ba eke isome
flod ferede þa scipen scopes þer sungen
At Ridelæt he com alond þer wes blisse and muche song
bitwixe Dinan and þere sæ ȝet hit is isene
Sone swa he þer com feire he wes underuon
þa kinges weoren bliþe beiene togaderes
þer wunede þe king al þene winter a skenting
þerafter com leinten and dæȝes gunnen longen
þer heo gunnen somnien scipen uniuoȝen
folc unimete grunden an uolde
Þus dude Cadwalan and Peluz hit wuste anan
þurh his dweomercræften þe wunede in þan lufte 
and al þat he auunde in þan lufte and bi þan grunde
þurh ælches cunnes þing he warnede æuere Ædwine king
and dude him al to witen of þare uerde and of þan scipen
Cadwaþlan wes in Brutaine mid Salemone þan kinge
þe wes his moddrie sune and muchel hine lufede
 and þat iherde suggen wel feole siþen
þat Pelluz þe hende þe com ut of Spaine
warnede Edwine þene king æuer þurh alle þing
of feole cunne þinge þat him weoren to cumene
Caþwaþlan þan gode wa wes on mode
and ofte spæc wiþ Brien þe wes his deoreste mon
and nomen heom to rede and to somrune
þat alle þa while þe Pelluz weore alife
no mihte Cadwaþlan comen to þissen londe
mid nauer nare lisse þat Edwine hit nuste
Brien bonnede his fare Brien hafde mucle care
nom him an honde of seoluer and o golde
maþmes unimete moniare cunne
nom he tunnen gode and þa æhte dude þerinne
To þære sæ he wende and seilede mid vþe
he hafde on his uore wintunnen inoȝe
on sæ and on londe his win he lette fonden
and on alle wissen he toc him on swulc he weore a chepmon
In he wende at Barbefleot and at Suþhamtune up aleop
þer he ut draȝen lette win of his tunne
and hendeliche hit delde alle þare duȝeþe
þa him abuten weore riche and henen
and alle luuede þene chapmon þa him lokede on
Vmbe seouennihten he spac wiþ his cnihten
alle weoren his iueren swulc heo chapmen weoren
and eorþhus heo hureden stiþ biwaled on eorþen
heo cluseden þer wiþinnen alle heore wintunnen
heo scupten heore lauerde ænne nome neowe
heo hahten hine Kinebord ut of Spainisce ard
He saiden þat he wenden wolde wide ȝeond þissen londe
 and fondien wher he mihte his win sullen on wille
Forþ he wende bi nihte mid one of his cnihte 
forþ he gon liþe into Lundene
and aneouste gunnen wende onfast Westmustre
and fraineden tiþinde of Edwine kinge
Sone men him talde soþ þat heo funde
þat þe king in Eouerwic wnede mid allen his folke
mid muchere blisse men he hafde inoȝe
Brien gon to farene uorþ mid ane iuere
ut of Lundene derneliche he liþede
þene wæi touward Eouuerwike wraþ on his mode
Þa he iuaren hafde fulle seouen nihte
þa imette he enne pilegrim pic bar an honde
hiȝendliche þe com from þas kingges hirede
Brien hine gon fræine of his farecoste
þe pillegrim him talde al þat he wolde
Wiþ him warfte Brien al his iweden
and æiþer gon liþe þider him to luste
Brien enne smiþ funde þe wel cuþe smiþie
and saide þat he wes pelegrim ah pic nefden he nan mid him
þene þridde dæi þer bifore at his inne he wes forlore
His foreward he makede þe smiþ gon to smiþeȝe
ane pic swiþe long swiþe muchel an swiþe strong
swiþe scarp wes þe pic þe staf wes swiþe sellic
Þene staf he nom an honde and ferde ouer þan londe
þat he com sone liþe to þas kinges hirede
Brien eode upward Brian eode dunward
ne mihte he iheren word of his suster nan
no he uraini ne durste for þes kinges folke
Þa hit wes dai amarȝe þat Drihten hine sende
þe king lette feden alle þa neode hafden
alle þe blæþe þe wuneden on þe burȝe
me heom hehtte onneouste cume to þan castele
bi þusend and bi þusunde þræsten gunnen binward
Brien wenden binne mid oþer wrecche monnen
his lætes weoren alle swulc he lome weore
alle his hateren weoren totoren nas he noht to þan iboren
Þe an hine putte hiderward and þe oþer hine putte ȝeondward
uncuþ him wes swiþe swulc craft on folcke
his pic he heold bisiden and sat imong þan oþeren 
Þe king him gon to þeinen mid alle his herecnihten
þæ quene bar to drinken and alle hire burlutlen
Þa ilomp hit seoþþe þerafter ful sone
þat Galarne þat maiden com hire ȝeongen
bolle heo hafde an honden þermide heo bar to dringen
þa isæh heo Brien þer deore hire broþer
on wræcches monnes liche þeh he weoren riche
Anan swa þat maiden hine isæh sone heo him to bæh
and droh of hire uingre an of hire ringe
and salde him an honde ænne ring of rede golde
and þus sæide Galerne þat godfulle maide
Haue þis gold wræcche Godd þe wurþe milde
and buȝe þe þermide hateren þat wiþ chele þe maȝen werien
Þa wuste he to soþe þat his suster icneou hine
 and þas word seide Brien þe sele
Forȝelde hit þe Drihten þe sop þas daȝes lihten
þat þu þissen lome monne ȝiue of þine golde
Ymong þan wrecche uolke þat maiden heo hudde
bitwxen twam windewen þat maiden iwarþ an selden
and spæc wiþ hire broþren þa bet hire wes on heorten
and talden him tiþende al of þas kinges hirede
and heo him tahte Pelluz þene clarc þe com from Spæine
and he lokien agon in læþest alre monne
Þa heo togadere hafden ispeken sone heo gunen todelen
for nauer neoþer nalde for his æfne wiht of golde
þat þe king hit wusten þat heo togaderen weoren
for sone heo weoren fordon ba oþer ofslaȝen oþer anhon
Þat folc hafden alle iȝeten and arisen from heore seten
dremeden drunkene men dune wes on folke
Pelluz wes aneoste and ȝemde þene nap
Brien him atlede to for he hafde him ful wa ido
his pic he nom an honden and helede hine under capen
swa longe he gon atlen þat he com him baften
and imong al þan þrunge þærsten him i þan ruge
þat he brac ut biforen under his breosten
And forþ he biwafde þene pic he bilæfde 
and forþ imong þan uolke þa wes he al fere
and wende him aneoste of þas kinges hirede
æuere forþ þene wæi suþriht alse he læi
Þa he þus hafde idon to Axcetre he bicom
þer he funde forþrihtes monie of his cnihtes
and freineden ȝeorne of his leodkinge
And Brien heom gon tellen þat wilspelles weoren
and seiden þat Cadwaþlan cumen wolde anan
mid swa muchele uerde of feole cunne ærde
þat ne durste Edwine king cumen toȝæines him naþing
no in nauer nare burȝe ne durste he him ibide
Þat iherde Deuene and þa men of Deorchestre
and þan Cornwælscen wel heom wes on liuen
Brien sende his sonde ouer sæ to Brutlonde
and dude þan kinge to witen aiþer bi worden and bi writen
of alle his deden and þat Pelluz wes on deþen
and bad hine an hihȝende comen to þissen londe
 and þe king duden swa swa swiþe swa he mæhte
And Brien sende sonde into Suþhamtune
and longien him to lette his maþmes leoue
 and alle þa beornes anan þe buȝen him to wolden
comen aneouste into Exchæstre
and stiþimodede men þa burh gunnen walden
Cadwalan þat iherde þe king wes ful bliþe
and inne Brutaine bonnede ferde
þat he þreo hundred hauede hæȝere scipene
and al he hafden þerto þat heom bihouede
And þe king Salomon wide gon sende
and forþ he gon liþen mid his Brutleoden
þat is to iwitene mid twa hundred scipene
to helpen his cunne Cadwaþlan kinge
Weder stod an wille wind mid þan bezste
heo rihten heore loues and up droȝen seiles
liþen ouer sæstræm swa sel þuhte heom
Þa comen he to Tottenes beien þa kinges
Selemon þe sele and Cadwalan þæ kene
þat londfolc wes bliþe for heore leodkinge 
Þa wes in Æstlonde a king þe hehte Penda
he biwuste a þan daȝen þat folc of Merchene laȝen
and he lufde Edwine Edwine lufde hine
and euere he wolde reden Edwine to his neoden
And Penda iherde suggen soþere worden
þat Brien heold Exchestre biclused wiþinnen faste
and þe king Penda wide gon sende þa
and sumede uerde and forþ him fusen
 and wenden to Exchastre mid vnimete genge
and bilæi uul faste þa burh of Exchestre
Brien þe wihte mid twa hundred cnihte
wes þer wiþinnen and þa burh wereden
Sone þa tidende icumen wes to þære hauene of Totenes
to Caþwalane kinge hu Brien wes biþrungen
he lette blawen bemen and bonnien his ferden
 and ferde æuere þene wæi þæ touward Exchestre lai
and delde a þreo ulockes his duhtie cnihtes
and þus cleopien agon þe king wes abolȝen
Æuerælc god cniht faren heom to forþriht
for we beoþ cnihtes gode mid wepnen wel idihte
arude we Brien þe is min ibore mon
For ȝif heo nimeþ Brien heo hine wulleþ aquelen
and seoþþen heo wulleþ hine ahon and alle his iferen fordon
 and us þerafter sone mid alle heore imæhte
To heo gunnen riden gæres heo letten gliden
breken bræde weiȝes brustleden scaftes
golduaȝe sceldes scanden bilifes
feollen þa cnihtes faleweden nebbes
ȝeond þan feldes wide swulten men uæiȝe
blod orn in þe weiȝe strames swiþe brade
þer neoren eorles no wurþer þene cheorles
Þer weoren þa ofslæȝene seouen þusend fulle
Marcchisce monnen þa þer icumen weoren
þa falden heo adune heremarken uaȝe 
heo wurpen sceldes sone dunede þa eorþe
Þa sette to fleme alre ȝeomerest folke
and Cadwalan after heom mid allen his imahten
 and mid his aȝene honden nom þene king Pendan
he wes Mærwales fader Mildburȝe aldeuader
Pendan heo nomen and duden hine i benden
wiþinnen Excestre and biwusten hine wel faste
Swa sellic hit ferde in alle þan uahte
þat nas Pendan þe king amarred nanes kunnes þing
and Cadwalan hine biwuste wel þurh alle custe
and fæire heo hine uedde and faire he eode to bedde
Þa weoren agan seouen niht þa nom Pendan enne cniht
þe wes swiþe wis mon and wel cuþe speken
and cleopede hine to rade and seide him of his neode
and ȝeorne hine bisohte for lufe of ure Drihte
þat he speke wiþ Cadwalan þe wes his kinelauerd
þat he hine griþede þurh þene Godd heȝe
and he wolde bicumen his mon his monscipe hæhȝen
dæiȝes and nihtes he and al his cnihtes
Þe cniht him forþ wende to Cadwalane kinge
þer he hine imette and fæire hine igrette
and dude alse god mon sel him wurþe for þan
for a is treowe monnen treouþe ihalden
Hal seo þu Cadwalan þu art mi kinelauerd
Þe ibundene king Penda hider me gon sende
 and ȝerneþ þine ære nu and aueremære
and he wulle þi mon bicume and to ȝisle seollen þe his sune
and of þe his kinelond halden and for lauerd þe ikenne
 and on ælchere þeode beon ȝaru to þine neode
he wule beon þi mon icoren aȝein ælcne mon iboren
Þa andswærien agon mid aþelen his worden
Cadwalan þe kene þe king of Suþlonde
Ȝif Penda wolde halde þat he me bihateþ to don
and bitechen me his sune his gold and his gærsume
 and treouwe mon auere beon and neouwar min herm iseon
 and likede swa him likede næuere me biswike
ich me biræden wolde of swulchere neode
Þer anan forþriht andswarede þe gode cniht 
La swa ic auere mote iþeon ich wulle his an barh beon
and habbeon to iueren an hondret rideren
uppen alle ure londe uppen seoluer and uppen golde
And swa ich bide are ȝet he wulle mare
ane suster he haueþ hende in þan æst ende
nis nan feirure wifmon þa whit sunne scineþ on
þe king of France Leouwis ȝirneþ hire ful iwis
and he wulle hire to morȝeue þene Mans bitæchen
and habben heo to quene þat mæiden Helene
And ich suggen þe to soþe þæh ich þi broþer weore
æuere þe is selere þisulf þat þu heo habbe
þurh hire þu miht biwinnen lufe of hire cunnen
and iwinnen al þi kinelond to þire aȝere hond
and wunien on londe and walde þine riche
Þa andswarede Cadwalan þe king wes on londen
Hit is on mine rede to don þat þu bede
Ȝif þu miht under Criste þis forward me ileste
ich þe ȝeuen to hure al Deuenescire
al for Heleine lufe hiȝendliche let heo cume
Þe cniht him gon wende mid muchelere genge
to þan castle of Deoure on þere sæ oure
he nom þer Helene wunderliche and fæire
and forþ he heo ladde into Winchæstre
þer wes muchel blisse burhmen weoren bliþe
Þer þe king Cadwalan com him toȝeines heom
he weddede þat mæiden and nom heo to his bedden
þer wes wifþing riche and vnimete blisse
Þa hit wes dæi amarȝen and duȝeþe gunnen sturien
 and þe king iuæstned hafde alle his forwarde
þa nom he muchele genge and after Penda sende
þer he wes ful faste in þan castle of Æxchæstre
and mid muche lufe hine hehte cumen to Lundenne
Penda to Lundene com he wes ahtliche underuon
and Cadwalan þe kene mid lufe hine custe
and Penda bicom his mon þer his monscipe wes þe mare
þa weoren Lundenisce men bliþest arle leoden 
Þa wes hit seoþþe þerafter noht longe
Cadwalan gan liþe wide ȝeond þis londe
alle þa hine lufeden he heom gon griþien
alle þa him heolden wiþ he binom heore lif
and heore leoden and al þat heo leof hafden
and hiȝendliche gon wende touward þere Humbre
and gon þat lond westen mid hærmen þan mæsten
Þat iherde Edwine and alle þat luueden hine
swiþe heo gunnen dreden of Cadwalanes deden
Edwine nom his sonde and senden to Sexlonde
he sende into Denene he sende into Noreine
into Wellisce londe into Scotlonde
into Orcaneiȝe into Galwaiȝe
into Islonde into Frislonde
into Gutlonde þer gumen weoren kene
he bed heom cumen sone mid wepnen wel idone
to driuen ut þa Bruttes þe bisie weoren to harmes
and þenne he Bruttes hæfden mid bronden tohæuwen
he wolde al þis kinelond setten an heore hond
bute þat he icleoped weore king of þan londe
he wolde þere duȝeþen þis lond al todalen
Ah he ful lutel wuste what ilomp seoþþe
Comen touward londe touward Edwine kinge
bi sæ and bi londe feole cunne leoden
þer comen seouen kinges and six sunen kinges
seouentene eorles and sixti þusend beornnes
Næs he boren nauere in nauer nare burhȝe
þe mihte in æi spelle þat oþer uolc telle
nas hit nauere isæid no on bocken irad
þat æuer ær weore æi swa muchel ferde
æuere in Ængelonde þurh ænie king togadere
Edwine gon to uarene mid mucle his ferde
and Cadwalan after wende mid unimete folke
Þe stude hehte Hædfeld þer heo atstoden under scelde
twelf milen is þe wald þe is ihaten Heþfeld
Edwine an his ende his teldes alle sette
his marken and his mare and eke his monweorede
and Cadwalan þe kene him com toȝaines sone 
þer fusden tosomne uerden unimete
Heo fuhten feondliche feollen þa uaiȝe
brokes þer urnen mid unimete stremen
of bloden þan ræde þe balu wes unimete
Helmes þer gullen beornes þer ueollen
sceldes gunnen scenen scalkes gunnen swelten
at þan forme rese fifti þusende
baldere beornen heore beot wes þæ lasse
Þer wes Edwines ferde ȝeoumerest alre uolke
 and Edwine himseolf anan ærmest alre kingen
þer wes Edwine ofslaȝen and his sunen tweien
þer feollen seouen kinges and six sunen kinges
his eorles his beornes his cnihtes his cheorles
þer wes þe swein and þe cnaue beinen of are laȝe
nefden heo nane are of þan lasse no of þan mare
ah al þa ferde wes ofslaȝen and idon of lifdaȝen
Of þan fehte fleh a gume Edwines ȝungeste sune
wellen henden wes þe mon Osric ihaten
nefde he to iueren buten an hundred rideren
Þeos to wuden wenden and þer gunnen wunien
and barnden Cadwalanes lond and eoden him luþere an hond
 and his folc sloȝen a feole cunnes wissen
Þat iherde Cadwalan þe king wes on londen
hu Osric Edwines sune dude utlaȝen wune
Cadwalan muchel uolc nom and lette heom to wuden gan
and Osric heo funden and wiþ him fehten
þer heo Osric sloȝen and alle his iueren
Nu wes þe king Cadwalan bliþest alre kempen
nu wes icleoped Cadwalan king ouer Anglen
Penda wes king under him and ma þa iqueme weoren him
Cadwalan aquald hefde of Edwines cunne
al þat þer wes hende wiþuten ane monne
he wes ihaten Oswald under Drihtene bald
he wes of Edwines cunne and him leofuest monne
 and he wes hex monnen of Edwines cunnen
Oswald nom on his hond al togadere Edwines lond
eorles and kempen his men al bicomen
me heold hine king hæhne biȝeonde þere Humbre
þat iherde Cadwalan and þus quaþ to his eorlen 
Somnie we nu ferde ȝeond alle mine ærde
nu ich mi lond habben bitald nu hauiþ hit Oswald
ah þeruore him scal ileoten bitterest alre baluwen
For þan kinelond ich hine aqualle wulle
and al his ferde fallen to grunde
and al þat he of com ich hit wulle fordon
and swa me scal him tache to walden kineriche
Aleggen ich wulle his muchele mod monnen he is me laþest
Cadwalan somnede uerde mucle in þissen ærde
 and ferde touward þere Humbre ȝaru al to fehte
Oswald þis iherde þas heȝes Godes icorne
and nom him al his ferde þa hafde in his ærde
and forsoc þat feht sone forsaken him weoren laþe
and ferde æuere forþward
 and Cadwalan him after wende ah oftaken he hine ne mahte
Þa wes Cadwalan adred for wiþ Scotten he wes iuæid
for he þat norþerne uolc hæuede ineouþered ful swiþe
 and nom him to rede of swulchere neode
þat he aȝain wolde for þer he kare hafde
and biteche Penda þe wes his underkinge
folc and his ferde to flemen of arde
Edwines mæi Oswald and driuen hine of londe
And al Cadwalan spede swa he ispeken hafde
aȝæn he gon wende into þisse londe
and in þan norþ ende sette þene king Penda
to fleomen Oswalde ut of þissen londe
Oswald þat iherde þat Cadwalan chærde
and þer wunede Penda to driuen hine of londe
þa was þæ king Oswald an his þonke swiþe bald
and aȝæin him gon wende muchele his ferde
toȝeines þan kinge Penda to fleomen hine þenne
Penda hine biþohte swiken hu he mahte
he sende to Oswalde þen norþerne kinge
 and seide þat he wolde sahtnesse wurche
and timliche him speken wiþ and makeȝen sehtnesse and griþ
and beon saht and some swulc heo weoren broþeren
and faren of þan ende to Cadwalane kinge
and leten þene king Oswald habben his riche and his lond
Þene dæi and þe stude heo setten sæhnesse to makien
and þerafter ful sone heo cumen tosomne
Oswald com muchel biforen he wes to Godes hond icoren
þe studen hehte Houenfeld þer Oswald sette his teld
he lette sone arere a muchel cros and mare
and hehten al his ferde fallen on heore cneowen
and bidden þane almihti Godd þurh his milde mihti mod
þat he heom ȝiue mildze of heore misdede
and ȝif Penda þat griþ breke þat ure Drihten hit awreke
Þa weren iended þas beden þa com him Penda riden
and word seide swikelest alre kinge
Oswald þu art wilcume wunne þe is ȝeueþe
hafue þu al þi kinelond ah nim þi seoluer and þi gold
nim an hundred hunden nim an hundred haueken
nim an hundred steden nim goldfah iwede
and send þas gretinge to Cadwaþlan kinge
and þus þu maht him wiþ makien þe sahtnesse and griþ
 and ich wulle a þine stude beon þat þa lufe scal wel iþeon
 and ȝet ich þe suggen wulle ane sunder rune
hu þu mihte fon on þat hit ne buþ nauere undon
and cleope mid þe tweien þat þine treowe men beon beien
 and ich wulle tweien to me þa wel scullen reden
Þa rad forþ a þan felde falsest alre kinge
and Oswald rad a þene feld næfde he sper ne nænne sceld
Penda his sweord ut adroh and he Oswald ofsloh
þis wes Seint Oswald þe amurþered wes aquald
and Penda gon to fleonne mid alle his ferde
þat isehȝen forþrihtes Oswaldes cnihtes
and after heom setten mid allen heore mihten
mucchel del heo sloȝen of þan monweorede
and þe king Penda uneþe gon awende
and neoþeles he atræd þe Seint Oswald biswac
Penda com to þissen londe to Cadwaþlan kinge 
and talde al þan kinge hu he iuaren hafden
Hit likede wel þan kinge buten for ane þinge
hit ofþuhte him ful sone for þan swikedome
Nu hafde Oswald þe a morþe wes aquald
ænne ælpine broþer nes þer nan oþer
he wes icleoped Oswi þe wes a swiþe duhti mon
þa þringes norþerne makeden hine to kinge
for wa wes heom on life for heore lauerdes deþe
Oswi nom to his hond al his broþer kinelond
Oswi hafde emes sunen þe weoren swiþe prute gumen
and ma of his cunne þa weoren modfulle
heo hafden muchele onde to þan kinelonde
and makeden mucchel unfriþ and ofte fuhten him wiþ
and þohten hine aquellen for his kinelonden
Ah Oswi wes cniht sturne þat he þer cudde
alle þa him beren onde he draf of þan londe
hiȝendliche he heom quehte ouer þere Humbre
þat nes þer nan to laue of þan þe him weoren laþe
And heo gunnen wenden to þan kinge Pendan
and menden heom to Pendan of Oswy þan kinge
þat he heom idriuen ut hafde of al heore icunde
and heo bisohten Penda þene king of Æstlonde
þat heom fulste Oswy to foruarne
and heo wolden bicumen his men and his monscipe heȝen
ȝif he wolde Oswy fordon oþer slæn oþer ahon
Þa andswerede Penda þe king of Æstlonde
At me nabbe ȝe nenne ræde for ich æm wiþ Oswi iuæid
for ich Oswald aqualde wihteste alre kinge
and Oswy his broþer is oht cniht and arþ heorte nawiht
ȝif he me mihte cacchen he me wolde quellen
Ah fareþ to Cadwalane þe king is on londe
and ȝif he me wulle sende þat folc of his londe
vt of Corwale cnihtes icudde
and of Walisce londe mid seolure and mid golde
þenne wlle ich Oswy anan mid ærmþen igreten
driuen hine of londe leoden to sconde
oþer slan hine mid egge laþest alle ginge 
Þas cnihtes gunnen wende to Cadwaþlane kinge
To Cadwaþlane heo come mid falsæn dome
þan kingen heo tolden al þat heo wolden
Hit ilomp an ane time to þan Whitesunetide
þat þe king hehte of londen comen al to Lunden
alle þe wolden his griþ and wiþ þan kinge habben friþ
Þider comen kinges and æc hereþringes
þider comen eorles þider comen beornes
biscpes þider comen and bocilerede men
riche and hene þider heo comen alle
alches cunnes leoden þa þene king lufeden
 and þe king a þan daiȝe his crune bar an hæfde
þer wes muchel blisse mid balde þan kinge
for þe king wes swiþe treowe mon his treouþe wel he iheold
Þa þas leoden alle iliþen weoren tosomne
þa stod him up Penda biuore Cadwaþlane kinge
and þus he gon tellen on false his spellen
Lauerd we beoþ icumen alse þu hafdest iqueþen
alle þine men iborne Englisce and Bruttisce
eorles and beornes cnihtes and clærckes
and we þine kinges þa beoþ þine underlinges
Ah Oswy seide æuere þat nulle he come nauere
no þine heste iuorþen ah bihateþ hærm to don
Nert þu noht swa modi swa him is Oswy
he forhoȝeþ ful iwis to isechen þine hiredes
Ah ȝif þu wult me lenen and þine læue iunnen
and þu me wulle fulsten and ferde bitæchen
and swa muchel of þine garsume god swa þe þunche
ich wulle uorþ aneouste and faren ouer Humbre
 and Oswy þer makien ærmest alre kingen
no scal he mid strenþe þene stude uinde
þat ich hine nulle þe an hond sulle
oþer quic oþer ded þat me þuncheþ god ræd
 and ȝif þu þis nult don þu scalt wurse underfon
for Oswy is a swulc mon þine scome he wulle don
Þa andswarede Cadwalan þe kene
Penda ich hit þe sugge oueral Oswy haueþ forwal
oþer he liþ ibedde ibunden mid ufele
oþer uncuþe leoden icumen beoþ to his þeoden 
for nulle he nauere icnawen þat he nolde him to cumen
þa ich hehte alle cumen mid griþe mid friþe and mid lufe
Ah Penda ga þider ut anan ich wulle wiþ mine eorlen
mine rune halden and minne red finden
wheþer ich þe ȝetten wullen þa þing þe þu bede
and ich wulle after Oswine senden aþele mine sonde
and haten hine hiȝindliche cumen to mine riche
Þider ut eode Penda an eorl wes his iuere
and Cadwaþlan wes þerinne mid swiþe feole monne
Þus him spac Cadwaþlan þe king wes of Englen
Ȝe beoþ mine men alle þa beoþ a þisse mote
and ȝe habbeoþ alle iherd whæt Penda king hafueþ iseid
and hu he wulle taken on and Oswi king al fordon
ȝif ic him lenen wulle mine leoden to vulste
and ic wulle þat ȝe me reden of wlchere deden
þa ich lete Oswi fordo þa ich lete hine cumen me to
 and ȝif he for mire sonde forsakeþ hider to cumene
mine here ich lete seoþþen hine hene makien
Þa iwærþ abolȝen a Welisc king in þe hepen
he wes ihaten Margadud monnen wurþe him ȝeomerist
for æuere he Ænglisce men bihehte hærm þene meste
Þus seide Mærgadud of Suþ Wales he wes duc
Her nu me Cadwaþlan whæt ich þe wulle cuþe
Þu hauest þine willen iseid ah þis nis noht god red
Hit is swiþe ȝare þat Bruttes comen here
and mid him ure ældre þe Bruttes weoren aþele
and þis lond ieoden Bruttisce leoden
and longe hit walden after heore willen
þa while þa hit wes on heore hond hit wes ihaten Brutlond
Nu nabbe we of þan londe buten þene west ende
þa Bruttes hafden iwuned here wel feole wintre
Þa comen Englisce men mid heore ufele craften
heo weore wiȝelfulle and þis lond al biwunne
and biswiken heore lauerd sonen and alle his leoden
 and ȝiuenen heore kinge ane heþene quene
þa comen of Sexlonde þa leoden us beoþ laþe 
þurh þere quene ure cun aqualden here
and swa habbeoþ Englisce men ure icunden atheolden
þet we nauere seoþþen bisechen hit no mihten
Penda king is Englisc and Oswy alswa ful iwis
Let þu þa hundes hannen togaderes
eiþer freten oþer swa hund deþ his broþer
and leten heore whelpes whæruen heom bisides
elc oþer quelle þat þer nan quic no leue
And ȝif Oswy cumeþ bufen and þat feht maȝen ouercumen
we him sculleþ to luken and neouþer hine aleggen
lond and his leoden and his laȝen uallen
and ȝif Penda biþ buuen and þat comp maȝen ouercumen
þin aȝe mon is Penda mid alle his kinelonda
Þenne hauest þu Englisc lond to þire aȝere hond
and alle þine wurþscipe þus þu miht biwinnen
 and libben a þin lif swa þe arle leofest biþ
No findest þu nauermare mon þa þe durre haten on
Þa andswarede a mon þe bald wes on hireden
Lust nu me Cadwaþlan lust me ane stunden
Nis þar nan betere red þene Margadud haueþ ised
 and ȝif þat nult don þu scalt wurse afon
 and alle þine leoden þa later þu hafuest to neoden
Efne þissere saȝe þa þe Brut sæide
þa wes icleoped Penda and com into hirede
and Cadwaþlan him ȝette al þat he wolde
Þa wes Penda bliþe and igladed swiþe
Penda and his cnihtes to horsen forþrihtes
and aneousten gunnen wenden toward Norhhumberlonden
 and Oswi iherden suggen þat Penda hine sohte
 and ȝarecode his ferden and fusde toȝæines Pendan
faht heo bigunnen ræȝe heo weoren beien
feondliche heo fuhten uæiden heo weoren
vnimete feollen fæie men on folden
Þa hit wes uppen non þa sunne gon to nipen
þer wes Oswy ofslaȝen and idon of lifdaȝen
 and his sune and his æm and eorles sume uiuen
þer weoren niȝe þusunde þringes norþerne
islaȝen i þan dæiȝe þa duȝeþe wes þa lasse
 and þe king Penda sære wes iwunded þa
 and þonene gon wende æst to his londe
Oswy hæfden ænne sune Osric wes his nome
he wes ane stunde mid Cadwaþlane kinge
in his hirede iued and deorliche ifostred
Osric bisohte Cadwalan swa mon scal his lauerde don
þat he moste beon his mon and his fader lond habbeon
Cadwaþlan him ȝet al þat he ȝirde
he bitahte him an hond al his fader kinelond
hehte hine hit habben and halde mid wunne
God king wes Cadwaþlan swa him wes icunden
he wes king hire seouen and feouwerti ȝere
Þa uerde he to Lunden to gladien þa leoden
and heold ane metsunge mid þan uolke of Lundene
he æt of ane uisce uretliche swiþe
ær þe uisc ieten weore iuueled was þe king
seouen niht and enne dæi þe king a þan ufele læi
nes þer nan oþer red seoþþen wes þe king ded
heo bureden hine in Lunden særi weoren þa leoden
Enne sune hafde Cadwaþlan Cadwalader ihaten
he wes Penda suster sune al of kingen icume
þeos feng to his riche after his fader daiȝe
Swiþe leoflic wes þe mon his leoden hine luueden
he wes swiþe god cniht and swiþe sturne inne fiht
æh an his daȝen ilompen reoþen on leoden
Ærst aswond þat corn here ȝeond al þas kineriche
þerafter hit wes swa deore and al folc gon to deȝen
swa þat þu mihtes fare fulle seouen nihte
þat no mihtest þu þurh nene chep finde neouwer na bred
an burȝe and on londe leoden weoren ȝeoumere
no nan uolc on londe þat offingred nes sære
Þa þat wes idriuuen longe ȝeond þas leoden
þa com þer anoþer sorȝe þerafter ful sone
þat quale com on orue vnimete swiþe
þer cheorl draf his sulȝe ioxned swiþe fæire
oþer while he brohte ham halue his oxen 
oþer brohte enne þe oþer no brohte nenne
and swa hit on leode ilaste wel longe
Þerafter sone sorȝen vnimete
comen to folke ȝeond al þas kineþeode
uppen þan monen morþ wes iwurþen
quelen þa eorles quelen þa beornes
quelen þa þeines quelen þa sweines
quelen þa lareden quelen þa leouweden
quelan þa ældren quelen þa ȝeongeren
quelæn þa wifmen quelen þa wanclen
þat no mihte on þan ende þat folc on þan londe
burien þa dede swiþe heo gunnen deȝe
þat ofte in þan putte þer me þene dede isette
þer deiȝede þe quike uppen þen dede
And swa hit ilomp wide ȝeond Ænglene þeode
þat folc ut of londe flah on ælche ænde
monie hundred tunen bilæued weoren of monnen
þat lut me uinde mihte men uaren ȝeond londe
Wa wæs Cadwalader þe king wes on londe
for scome he ne mihte fleon no for hærme her beon
Neoþeles he hine biþohte hu he faren mahte
he nom his maþmes alle and his men deore
 and bah suþ ouer sæ into Brutaine
and nom þer wickinge mid Alaine þan kinge
þe wæs sune Salemonnes þas sele kinges
þe swiþe lufede Cadwaþlan þe while his daiȝes ilaste
Þær Alæin þe king Cadwalader underueng
 and funde him in þan londe al þat he wolde
þurh elleouen ȝere þe king wunede þere
 and elleouen ȝere þe sorhȝe wunede here
þat wes hunger and hette nefede þat folc nenne mete
 and þe qualm muchele þe wes on moncunne
Þat folc flah into wuden and wuneden in þe cluden
leien in þa stangraffen and liueden bi deoren
heo liueden bi wuden heo lifeden bi wurten
bi moren and bi rote nas þer nan oþer boten
Þa elleue ȝer weoren on fast aȝeongen
þa sunne gon to scine þe rein bigon to rine 
þe qualm gon to stunte men gunnen to sturien
ut of wude heo droȝen and wuneden in tunen
Heo speken tosomne and spileden bitweonen
and nomen heore sonde and sende into Sexlonde
and cudden heore cunne of heore qualesiþe
 and hu heo ifaren hafden elleue ȝeren
 and hu þat ufel wes atstunt and hu þa tunes ibuld
and hu þer wes fæiȝer lond inoh seoluer and gold
 and beden heom cumen swiþe hider to heore icunde
for þa Bruttes þa ær weoren here æuere heo weren fleme
no durste heo næuere mængen imong Englisce monnen
no nawhit heo nusten of heore uarecosten
þat weoren heore sonden isend to Sexlonden
Þa heȝe Sexisce men iherden þas sonden
þa fusden touward sæ fifti þusende
baldere beornen mid scelden and mid burnen
mid wifen and mid children to þissen londe wenden
Mid þan formeste swipen her comen þreo hundred scipen
siȝen after seoþþe sixti tosomne
bi sixe bi seouene bi tene bi eolleue
bi twelue bi twenti bi þritti bi feowerti
Mid heom com Æþelstan þe æþele ut of Sexen
inne Lundene hine cruneden and houen hine to kingen
Edward þe king þesne biȝat on are chiuese
þis wes þe formeste Englisce mon þe al Ænglelond biwon
he wes icruned and ieled þis lond wes al his aȝen
and seoþþen he wuneden here sixtene ȝere
Hit ilomp inne frimdæȝen feor her biæften
þat her wes an heh mon Inne wes ihaten
Þe king wende to Rome to þan heȝe dome
and he Peteres weofed þere wunliche isohte
brohte þer to lake his maþmes leofe
Þa ȝet he dude mare to Peteres are 
of æuerelche huse þat husbonde wunede
 and his biweddede wif weore on þere ilke wike
þe king enne peni ȝette to Peteres huse
Inne wes þe uormeste mon þe Peteres peni bigon
Þa Inne king wes him ded and his laȝen weoren aleid
þa afeol þat feoh here fif and sixti ȝere
a þet Aþelstan com liþen into þissen londen
 and hafden iwuned here fulle fiftene ȝere
Þe king his fet custe and faire hine igrette
 and eft þat ilke feoh ȝete þat Inne king dude ære
 and swa hit hafeþ ist onde æuer seoþþe a þisse londe
Drihten wat hu longe þeo laȝen scullen ilæste
þa tiden comen sone to Cadwaþlader kinge
into Brutaine þer þar he wunede
mid Alaine kinge þe wes of his cunne
me dude him to understonde of al þisse londe
hu Aþelstan her com liþen ut of Sexlonden
and hu he al Anglelond sette on his aȝere hond
and hu he sette moting and hu he sette husting
and hu he sette sciren and makede friþ of deoren
 and hu he sette halimot and hu he sette hundred
and þa nomen of þan tunen on Sexisce runen
 and ȝilden he gon rere mucle and swiþe mære
 and þa chirchen he gon dihten after Sexisce irihten
and Sexis he gan kennen þa nomen of þan monnen
and al me him talde þe tiden of þisse londe
Wa wes Cadwaledere þat he wes on liue
leofere him weore on deþe þeone quic on life
særi wes his heorte and sorhful wes his duȝeþe
Wiþ his freond he spac ofte
hu he faren mihte and iwinnen his rihte
and wulchere wise he mihte wiþ Aþelstane fihte
 and iwinnen his cunde æft to his honde
þa Aþestan and his cnihtes eke heolde mid unrihte
Sume him radde to uehten summe wriþ to wurchen 
þat he mosten of Aþelstan halden his lond and beon his mon
Vnder þissen uarecoste he sumnede ferde
of alle þane monne þat he biȝeten mihte
 and somnede alle þa scipen þa bi þare sæ fluten
and þohte mid strengþe steppen to londe
Þa þe ȝaru wes þa uerde and þas scipen ibone
com þe wind suþerne þa sæt an heore wille
Þa sæide þe king Nu to scipe an hiȝing
And þe king into chirche gon wenden Godes werk to worchen
and masse þer iherden of mære ane preoste
Þe king læi on cneouwen and cleopede to Criste
 and bed ure Drihten þe walt alle deden
þat he from himselue taken him sende
ȝif hit weore iqueme þan heouenliche Deme
wheþer he scolde liþen þe he scolde bilauen
Þe while þe he spac touward Goden þa gon he to slepen
þa gon he to slumme selehþe him wes ȝiueþe
of seoluen ure Drihten þe scop þis dæȝes lihte
Þenne þe king imætte a cneouwen he slepte
þat him com biforen gon a wunder ane fair mon
 and þas word kende to Bruttene kinge
Awake Cadwalader Crist þe haueþ deore
and ȝarke þine uore and far swiþe to Rome
þu uindest ænne pape preost mid þan bezste
he þe scal scriuen of þine weorldlifen
þat hine sunen alle scullen þe from falle
and þu scalt wurþe clene al þurh Godes dome
of alle þine misdede þurh mihte of ure Drihte
And seoþþen þu scalt iwiten and faren to heofnerichen
for no most þu naueremære Ænglelond aȝe
ah Alemainisce men Ænglen scullen aȝen
and næuermære Bruttisce men bruken hit ne moten
ær cume þe time þe iqueþen wes while
þat Merlin þe witeȝe bodede mid worde
Þenne sculle Bruttes sone buȝen to Rome
and draȝen ut þine banes alle of þene marmestane
and mid blissen heom uerien uorþ mid heomseoluen 
in seoluere and in golde into Brutlonde
Þenne sculle Bruttes anan balde iwurþen
al þat heo biginneþ to done iwurþeþ after heore wille
þenne scullen i Bruttene blissen wurþen riue
wastmes and wederes sele after heore iwille
Þa awoc Cadwalader wunder him þuhte
strongliche he wes auæred ladliche offurhte
to wulche þinge hit iteon wolde þat him wes itacned þere
Ofte he lette runen ofte he lette ræde
and seowede hit þan kinge þe wunede in þan londe
þe inemned wes Alain Cadwalader nexte mæi
Þe king sende his sonde ȝeond al his londe
and lette beoden alle þa bocares wise
and talden heom þa tacninge of Cadwalader kinge
Þær heo gunnen ræde þer heo gunnen rune
 and radden him to taken on al swa Godd him hafde itakned to don
Þer he bilafde his scipen and his leode
his wæi and his iwille He cleopede heom to stille
Yuni and Iuore beiȝen heo weoren him deore
Yuor wes his stepsune and Yuni his suster sune
beien heo weoren him leofe beine heo weoren him deore
heo weoren cnihtes beien and swiþe wel idihte
Þus spac Cadwalader þe king wes of Bruttene
Yuor and Yuni beiene ȝet senden of mine leode
hercnieþ mine lare no scal hit eou reouwe nauere
Of heouene me beoþ icume hiȝe Godes tacne
þat ich scal faren to Rome to þan pape wel idone
Þe pape hatte Sergius he weteþ Peteres hus
me and mine wiue he scal bletseiȝen and scriue
 and þer we scullen ure daȝes ba driuen to þan ende
longe biþ auer no iseo ȝe me æft næuere
Ah here ich bitache inc Walisc lond þat ȝet stond a mire hond
and nimeþ þas muchele uerde and fareþ to þan londe
and haldeþ hit on wunne þa wile ȝe maȝen hit werie
and ich inc halsi beien þurh þan heouen kinge
þat unker æiþer oþer luuie swa his broþer 
and habbeoþ þat lond auermære tou æure liues ende
 and brukeþ hit on wunne and eouwer bernen alle
Yuni hit wes itacned me alse ȝe scullen nu iseo
for Merlin þe wise hit seide mid worde
al of mine forþfare and of mire unimete care
and Sibillie þa wise a bocken hit isette
þat ich scal iuullen mines Drihtes wille
Alc faren nu his wæi and habbeoþ alle godne dæi
Cadwalader fusde þat he com to Rome
þer he Sergius funde þene iselie pape
he scraf Cadwalader þe king wes of Bruttenne
Ne wunede þe king þer bute uifte half ȝere
þa com him ufel on swa Godd hit wolde habben idon
elleoue daȝes biforen Maiȝe he ferde of þisse liue
and his saule sende to þan heouenlicche kinge
His ban beoþ iloken faste i guldene cheste
and þer heo scullen wunie þat þa daȝes beon icumene
þa Merlin ine iuurn daȝen vastnede mid worden
Ga we nu to Yuni aȝan and to Iuore his weddebroþere
Heo somneden ferde wide ȝeond þan ærde
forþ heo gunnen fusen mid fif hundred scipenen
nes hit nawit longe þat heo ne comen to Walisce londe
Al þas Bruttes weoren todriuen ȝeond cludes and ȝeond cliuenen
ȝeond chirchen and ȝeond muneccliuen ȝeond wudes and ȝeond liþen
Sone me heom saiden þat isiȝen weoren to londe
mid Iuore and Yuni ten siþen fifti
scipen bradefulle of Brutten swiþe balde
Þæs Bruttes on ælc ende foren to Walisce londe
and heore laȝen leofeden and heore leodene þæuwen
and ȝet wunieþ þære swa heo doþ aueremære
 and Ænglisce kinges walden þas londes
 and Bruttes hit loseden þis lond and þas leoden
þat næuere seoþþen mære kinges neoren here
Þa ȝet ne com þæs ilke dæi beo heonneuorþ alse hit mæi
iwurþe þet iwurþe iwurþe Godes wille