ICH was in one sumere dale 
in one suþe diȝele hale 
iherde ich holde grete tale
an hule and one niȝtingale 
Þat plait was stif and starc and strong 
sum wile softe and lud among 
an aiþer aȝen oþer sval 
& let þat vuele mod ut al 
& eiþer seide of oþeres custe
þat alreworste þat hi wuste 
& hure and hure of oþeres songe
hi holde plaiding suþe stronge 
Þe niȝtingale bigon þe speche 
in one hurne of one breche  
& sat up one vaire boȝe 
þar were abute blosme inoȝe 
in ore waste þicke hegge
imeind mid spire and grene segge 
Ho was þe gladur uor þe rise 
& song auele cunne wise 
bet þuȝte þe dreim þat he were
of harpe and pipe þan he nere 
bet þuȝte þat he were ishote
of harpe and pipe þan of þrote 
Þo stod on old stoc þar biside 
þar þo vle song hire tide 
& was mid iui al bigrowe 
hit was þare hule eardingstowe 
Þe niȝtingale hi iseȝ 
& hi bihold and ouerseȝ 
& þuȝte wel vul of þare hule 
for me hi halt lodlich and fule 
Vnwiȝt ho sede awei þu flo 
me is þe wurs þat ich þe so 
Iwis for þine vule lete 
wel oft ich mine song forlete 
min horte atfliþ and falt mi tonge 
wonne þu art to me iþrunge 
Me luste bet speten þane singe
of þine fule ȝoȝelinge 
Þos hule abod fort hit was eve 
ho ne miȝte no leng bileue 
vor hire horte was so gret
þat wel neȝ hire fnast atschet 
& warp a word þarafter longe 
Hu þincþe nu bi mine songe 
Wenst þu þat ich ne cunne singe 
þeȝ ich ne cunne of writelinge 
Ilome þu dest me grame 
& seist me boþe tone and schame 
Ȝif ich þe holde on mine uote 
so hit bitide þat ich mote 
& þu were vt of þine rise 
þu sholdest singe an oþer wise 
Þe niȝtingale ȝaf answare 
Ȝif ich me loki wit þe bare 
& me schilde wit þe blete 
ne reche ich noȝt of þine þrete  
ȝif ich me holde in mine hegge 
ne recche ich neuer what þu segge 
Ich wot þat þu art unmilde
wiþ hom þat ne muȝe from þe schilde 
& þu tukest wroþe and vuele 
whar þu miȝt over smale fuȝele 
Vorþi þu art loþ al fuelkunne 
& alle ho þe driueþ honne 
& þe bischricheþ and bigredet 
& wel narewe þe biledet 
& ek forþe þe sulue mose 
hire þonkes wolde þe totose 
þu art lodlich to biholde 
& þu art loþ in monie volde 
þi bodi is short þi swore is smal 
grettere is þin heued þan þu al 
þin eȝene boþ colblake and brode 
riȝt swo ho weren ipeint mid wode 
þu starest so þu wille abiten
al þat þu miȝt mid cliure smiten 
þi bile is stif and scharp and hoked 
riȝt so an owel þat is croked 
þarmid þu clackest oft and longe 
& þat is on of þine songe 
Ac þu þretest to mine fleshe 
mid þine cliures woldest me meshe 
þe were icundur to one frogge 
snailes mus and fule wiȝte 
boþ þine cunde and þine riȝte 
Þu sittest adai and fliȝst aniȝt 
þu cuþest þat þu art on vnwiȝt 
Þu art lodlich and unclene 
bi þine neste ich hit mene 
& ek bi þine fule brode 
þu fedest on hom a wel ful fode 
Vel wostu þat hi doþ þarinne 
hi fuleþ hit up to þe chinne 
ho sitteþ þar so hi bo bisne 
Þarbi men segget a uorbisne 
Dahet habbe þat ilke best
þat fuleþ his owe nest 
Þat oþer ȝer a faukun bredde 
his nest noȝt wel he ne bihedde 
þarto þu stele in o dai 
& leidest þaron þi fole ey 
Þo hit bicom þat he haȝte 
& of his eyre briddes wraȝte 
ho broȝte his briddes mete 
bihold his nest iseȝ hi ete 
he iseȝ bi one halue
his nest ifuled uthalue 
Þe faucun was wroþ wit his bridde 
& lude ȝal and sterne chidde 
Segget me wo hauet þis ido 
Ov nas neuer icunde þarto 
hit was idon ov a loþe custe 
Seggeþ me ȝif ȝe hit wiste 
Þo quaþ þat on and quad þat oþer 
Iwis it was ure oȝer broþer 
þe ȝond þat haueþ þat grete heued 
wai þat hit nis þarof bireued 
Worp hit ut mid þe alrevurste
þat his necke him toberste 
Þe faucun ilefde his bridde 
& nom þat fule brid amidde 
& warp hit of þan wilde bowe 
þar pie and crowe hit todrowe 
Herbi men segget a bispel 
þeȝ hit ne bo fuliche spel 
al so hit is bi þan ungode
þat is icumen of fule brode 
& is meind wit fro monne 
euer he cuþ þat he com þonne 
þat he com of þan adeleye 
þeȝ he a fro neste leie 
þeȝ appel trendli from þon trowe 
þar he and oþer mid growe 
þeȝ he bo þarfrom bicume 
he cuþ wel whonene he is icume 
Þos word aȝaf þe niȝtingale 
& after þare longe tale 
he song so lude and so scharpe 
riȝt so me grulde schille harpe 
Þos hule luste þiderward 
& hold hire eȝe noþerward 
& sat tosvolle and ibolwe 
also ho hadde one frogge isuolȝe 
for ho wel wiste and was iwar
þat ho song hire abisemar 
& noþeles ho ȝaf andsuare 
Whi neltu flon into þe bare 
& sewi ware unker bo
of briȝter howe of uairur blo 
No þu hauest wel scharpe clawe 
ne kepich noȝt þat þu me clawe 
þu hauest cliuers suþe stronge 
þu tuengst þarmid so doþ a tonge 
Þu þoȝtest so doþ þine ilike 
mid faire worde me biswike 
Ich nolde don þat þu me raddest 
ich wiste wel þat þu me misraddest 
Schamie þe for þin unrede 
Vnwroȝen is þi svikelhede 
Schild þine svikeldom vram þe liȝte 
& hud þat woȝe among þe riȝte 
Þane þu wilt þin unriȝt spene 
loke þat hit ne bo isene 
vor svikedom haueþ schome and hete 
ȝif hit is ope and underȝete 
Ne speddestu noȝt mid þine unwrenche 
for ich am war and can wel blenche 
Ne helpþ noȝt þat þu bo to þriste 
ich wolde viȝte bet mid liste
þan þu mid al þine strengþe 
Ich habbe on brede and eck on lengþe 
castel god on mine rise 
Wel fiȝt þat wel fliȝt seiþ þe wise 
Ac lete we awei þos cheste 
vor suiche wordes boþ unwreste 
& fo we on mid riȝte dome 
mid faire worde and mid ysome 
Þeȝ we ne bo at one acorde 
we maȝe bet mid fayre worde 
witute cheste and bute fiȝte 
plaidi mid foȝe and mid riȝte 
& mai hure eiþer wat he wile 
mid riȝte segge and mid sckile 
Þo quaþ þe hule Wu schal us seme 
þat kunne and wille riȝt us deme 
Ich wot wel quaþ þe niȝtingale 
Ne þaref þarof bo no tale 
Maister Nichole of Guldeforde 
he is wis an war of worde 
he is of dome suþe gleu 
& him is loþ eurich unþeu 
He wot insiȝt in eche songe 
wo singet wel wo singet wronge 
& he can schede vrom þe riȝte
þat woȝe þat þuster from þe liȝte 
Þo hule one wile hi biþoȝte 
& after þan þis word upbroȝte 
Ich granti wel þat he us deme 
vor þeȝ he were wile breme 
& lof him were niȝtingale 
& oþer wiȝte gente and smale 
ich wot he is nu suþe acoled 
Nis he vor þe noȝt afoled 
þat he for þine olde luue 
me adun legge and þe buue 
ne schaltu neure so him queme 
þat he for þe fals dom deme 
He is him ripe and fastrede 
ne lust him nu to none unrede 
nu him ne lust na more pleie 
he wile gon a riȝte weie 
Þe niȝtingale was al ȝare 
ho hadde ilorned wel aiware 
Hule ho sede seie me soþ 
wi dostu þat unwiȝtis doþ 
þu singist aniȝt and noȝt adai 
& al þi song is wailawai 
Þu miȝt mid þine songe afere
alle þat ihereþ þine ibere 
þu schrichest and ȝollest to þine fere 
þat hit is grislich to ihere 
hit þincheþ boþe wise and snepe 
noȝt þat þu singe ac þat þu wepe 
Þu fliȝst aniȝt and noȝt adai 
þarof ich wundri and wel mai 
vor eurich þing þat schuniet riȝt 
hit luueþ þuster and hatiet liȝt 
& eurich þing þat is lof misdede 
hit luueþ þuster to his dede 
A wis word þeȝ hit bo unclene 
is fele manne amuþe imene 
for Alured King hit seide and wrot 
He schunet þat hine vul wot 
Ich wene þat þu dost also 
vor þu fliȝst niȝtes euer mo 
An oþer þing me is awene 
þu hauest aniȝt wel briȝte sene 
bi daie þu art stareblind 
þat þu ne sichst ne bov ne strind 
Adai þu art blind oþer bisne 
þarbi men segget a uorbisne 
Riȝt so hit farþ bi þan ungode 
þat noȝt ne suþ to none gode 
& is so ful of vuele wrenche
þat him ne mai no man atprenche 
& can wel þane þustre wai 
& þane briȝte lat awai 
So doþ þat boþ of þine cunde 
of liȝte nabbeþ hi none imunde 
Þos hule luste suþe longe 
& was oftoned suþe stronge 
ho quaþ Þu hattest niȝtingale 
þu miȝtest bet hoten galegale 
vor þu hauest to monie tale 
Lat þine tunge habbe spale 
Þu wenest þat þes dai bo þin oȝe 
lat me nu habbe mine þroȝe 
bo nu stille and lat me speke 
ich wille bon of þe awreke 
& lust hu ich con me bitelle 
mid riȝte soþe witute spelle 
Þu seist þat ich me hude adai 
þarto ne segge ich nich ne nai 
& lust ich telle þe wareuore 
al wi hit is and wareuore 
Ich habbe bile stif and stronge 
& gode cliuers scharp and longe 
so hit bicumeþ to hauekes cunne 
hit is min hiȝte hit is mi wunne 
þat ich me draȝe to mine cunde 
ne mai me no man þareuore schende 
on me hit is wel isene 
vor riȝte cunde ich am so kene 
Vorþi ich am loþ smale foȝle
þat floþ bi grunde an bi þuuele 
hi me bichermet and bigredeþ 
& hore flockes to me ledeþ 
Me is lof to habbe reste
& sitte stille in mine neste 
vor nere ich neuer no þe betere 
ȝif ich mid chauling and mid chatere
hom schende and mid fule worde 
so herdes doþ oþer mid schitworde 
Ne lust me wit þe screwen chide 
forþi ich wende from hom wide 
Hit is a wise monne dome 
& hi hit segget wel ilome 
þat me ne chide wit þe gidie 
ne wit þan ofne me ne ȝonie 
At sume siþe herde I telle
hu Alured sede on his spelle 
Loke þat þu ne bo þare 
þar chauling boþ and cheste ȝare 
lat sottes chide and uorþ þu go 
& ich am wis and do also 
& ȝet Alured seide an oþer side
a word þat is isprunge wide 
Þat wit þe fule haueþ imene 
ne cumeþ he neuer from him cleine 
Wenestu þat haueck bo þe worse
þoȝ crowe bigrede him bi þe mershe 
& goþ to him mid hore chirme 
riȝt so hi wille wit him schirme 
Þe hauec folȝeþ gode rede 
& fliȝt his wei and lat him grede 
Ȝet þu me seist of oþer þinge 
& telst þat ich ne can noȝt singe 
ac al mi rorde is woning 
& to ihire grislich þing 
Þat nis noȝt soþ ich singe efne 
mid fulle dreme and lude stefne 
Þu wenist þat ech song bo grislich 
þat þine pipinge nis ilich 
Mi stefne is bold and noȝt unorne 
ho is ilich one grete horne 
& þin is ilich one pipe 
of one smale wode unripe 
Ich singe bet þan þu dest 
þu chaterest so doþ on Irish prost 
Ich singe an eue a riȝte time 
& soþþe won hit is bedtime 
þe þridde siþe at middelniȝte 
& so ich mine song adiȝte
wone ich iso arise vorre
oþer dairim oþer daisterre 
Ich do god mid mine þrote 
& warni men to hore note 
Ac þu singest alle longe niȝt 
from eue fort hit is dailiȝt 
& eure seist þin o song
so longe so þe niȝt is long 
& eure croweþ þi wrecche crei 
þat he ne swikeþ niȝt ne dai 
Mid þine pipinge þu adunest
þas monnes earen þar þu wunest 
& makest þine song so unwurþ
þat me ne telþ of þar noȝt wurþ 
Eurich murȝþe mai so longe ileste 
þat ho shal liki wel unwreste 
vor harpe and pipe and fuȝeles song
mislikeþ ȝif hit is to long 
Ne bo þe song neuer so murie 
þat he ne shal þinche wel unmurie
ȝef he ilesteþ ouer unwille 
so þu miȝt þine song aspille 
Vor hit is soþ Alured hit seide 
& me hit mai ine boke rede 
Eurich þing mai losen his godhede
mid unmeþe and mid ouerdede 
Mid este þu þe miȝt ouerquatie 
& ouerfulle makeþ wlatie 
an eurich mureȝþe mai agon 
ȝif me hit halt eure forþ in on 
bute one þat is Godes riche 
þat eure is svete and eure iliche 
þeȝ þu nime eure of þan lepe 
hit is eure ful bi hepe 
Wunder hit is of Godes riche 
þat eure spenþ and euer is iliche 
ȝut þu me seist an oþer shome 
þat ich am on mine eȝen lome 
an seist for þat ich flo bi niȝte 
þat ich ne mai iso bi liȝte 
Þu liest on me hit is isene
þat ich habbe gode sene 
vor nis non so dim þusternesse
þat ich euer iso þe lasse 
Þu wenest þat ich ne miȝte iso 
vor ich bi daie noȝt ne flo 
Þe hare luteþ al dai 
ac noþeles iso he mai 
Ȝif hundes urneþ to himward 
he gengþ wel suiþe awaiward 
& hokeþ paþes sviþe narewe 
& haueþ mid him his blenches ȝarewe 
& hupþ and start suþe coue 
an secheþ paþes to þe groue 
ne sholde he uor boþe his eȝe
so don ȝif he þe bet niseȝe 
Ich mai ison so wel so on hare 
þeȝ ich bi daie sitte an dare 
Þar aȝte men boþ in worre 
an fareþ boþe ner an forre 
an oueruareþ fele þode 
an doþ bi niȝte gode node 
ich folȝi þan aȝte manne 
an flo bi niȝte in hore banne 
Þe niȝtingale in hire þoȝte
athold al þis and longe þoȝte
wat ho þarafter miȝte segge 
vor ho ne miȝte noȝt alegge
þat þe hule hadde hire ised 
vor he spac boþe riȝt an red 
An hire ofþuȝte þat ho hadde
þe speche so for uorþ iladde 
an was oferd þat hire answare
ne wurþe noȝt ariȝt ifare 
Ac noþeles he spac boldeliche 
vor he is wis þat hardeliche
wiþ is uo berþ grete ilete 
þat he uor areȝþe hit ne forlete 
vor suich worþ bold ȝif þu fliȝst 
þat wule flo ȝif þu nisvicst 
ȝif he isiþ þat þu nart areȝ 
he wile of bore wurchen bareȝ 
& forþi þeȝ þe niȝtingale 
were aferd ho spac bolde tale 
Hule ho seide wi dostu so 
þu singest awinter wolawo 
þu singest so doþ hen asnowe 
al þat ho singeþ hit is for wowe 
Awintere þu singest wroþe and ȝomere 
an eure þu art dumb asumere 
Hit is for þine fule niþe
þat þu ne miȝt mid us bo bliþe 
vor þu forbernest wel neȝ for onde
wane ure blisse cumeþ to londe 
þu farest so doþ þe ille 
evrich blisse him is unwille 
grucching and luring him boþ rade 
ȝif he isoþ þat men boþ glade 
He wolde þat he iseȝe 
teres in evrich monnes eȝe 
ne roȝte he þeȝ flockes were
imeind bi toppes and bi here 
Al so þu dost on þire side 
vor wanne snov liþ þicke and wide 
an alle wiȝtes habbeþ sorȝe 
þu singest from eue fort amorȝe 
Ac ich alle blisse mid me bringe 
ech wiȝt is glad for mine þinge 
& blisseþ hit wanne ich cume 
& hiȝteþ aȝen mine kume 
Þe blostme ginneþ springe and sprede 
boþe ine tro and ek on mede 
Þe lilie mid hire faire wlite
wolcumeþ me þat þu hit wite 
bit me mid hire faire blo
þat ich shulle to hire flo 
Þe rose also mid hire rude 
þat cumeþ ut of þe þorne wode 
bit me þat ich shulle singe 
vor hire luue one skentinge 
& ich so do þurȝ niȝt and dai 
þe more ich singe þe more I mai 
an skente hi mid mine songe 
ac noþeles noȝt ouerlonge 
wane ich iso þat men boþ glade 
ich nelle þat hi bon to sade 
þan is ido vor wan ich com 
ich fare aȝen and do wisdom 
Wane mon hoȝeþ of his sheue 
an falewi cumeþ on grene leue 
ich fare hom and nime leue 
ne recche ich noȝt of winteres reue 
wan ich iso þat cumeþ þat harde 
ich fare hom to min erde 
an habbe boþe luue and þonc
þat ich her com and hider swonk 
Þan min erende is ido 
sholde ich bileue nai warto 
vor he nis noþer ȝep ne wis 
þat longe abid þar him nod nis 
Þos hule luste and leide an hord
al þis mot word after word 
an after þoȝte hu he miȝte
ansvere uinde best mid riȝte 
vor he mot hine ful wel biþenche 
þat is aferd of plaites wrenche 
Þv aishest me þe hule sede 
wi ich awinter singe and grede 
Hit is gode monne iwone 
an was from þe worlde frome 
þat ech god man his frond icnowe 
an blisse mid hom sume þrowe
in his huse at his borde 
mid faire speche and faire worde 
& hure and hure to Cristesmasse 
þane riche and poure more and lasse 
singeþ cundut niȝt and dai 
ich hom helpe what ich mai 
& ek ich þenche of oþer þinge 
þane to pleien oþer to singe 
Ich habbe herto gode ansuare
anon iredi and al ȝare 
vor sumerestide is al to wlonc 
an doþ misreken monnes þonk 
vor he ne recþ noȝt of clennesse 
al his þoȝt is of golnesse 
vor none dor no leng nabideþ 
ac eurich upon oþer rideþ 
þe sulue stottes ine þe stode 
boþ boþe wilde and merewode 
& þu sulf art þaramong 
for of golnesse is al þi song 
an aȝen þet þu wilt teme 
þu art wel modi and wel breme 
Sone so þu hauest itrede 
ne miȝtu leng a word iqueþe 
ac pipest al so doþ a mose 
mid chokeringe mid steune hose 
ȝet þu singst worse þon þe heisugge 
þat fliȜþ bi grunde among þe stubbe 
wane þi lust is ago 
þonne is þi song ago also 
Asumere chorles awedeþ
& uorcrempeþ and uorbredeþ 
hit nis for luue noþeles 
ac is þe chorles wode res 
vor wane he haueþ ido his dede 
ifallen is al his boldhede 
habbe he istunge under gore 
ne last his luue no leng more 
Al so hit is on þine mode 
so sone so þu sittest abrode 
þu forlost al þine wise 
Al so þu farest on þine rise 
wane þu hauest ido þi gome 
þi steune goþ anon to shome 
Ac wane niȝtes cumeþ longe 
& bringeþ forstes starke an stronge 
þanne erest hit is isene 
war is þe snelle war is þe kene 
At þan harde me mai auinde
wo geþ forþ wo liþ bihinde 
Me mai ison at þare node 
wan me shal harde wike bode 
þanne ich am snel and pleie and singe 
& hiȝte me mid mi skentinge 
of none wintere ich ne recche 
vor ich nam non asvunde wrecche 
& ek ich frouri uele wiȝte 
þat mid hom nabbeþ none miȝtte 
hi boþ hoȝfule and uel arme 
an secheþ ȝorne to þe warme 
oft ich singe uor hom þe more
for lutli sum of hore sore 
Hu þincþ þe artu ȝut inume 
Artu mid riȝte ouercume 
Nay nay sede þe niȝtingale 
þu shalt ihere anoþer tale 
ȝet nis þos speche ibroȝt to dome 
Ac bo wel stille and lust nu to me
ich shal mid one bare worde
do þat þi speche wurþ forworþe 
Þat nere noht riȝt þe hule sede 
þu hauest bicloped al so þu bede 
an ich þe habbe iȝiue ansuare 
Ac ar we to unker dome fare 
ich wille speke toward þe
al so þu speke toward me 
an þu me ansuare ȝif þu miȝt 
Seie me nu þu wrecche wiȝt 
is in þe eni oþer note
bute þu hauest schille þrote 
Þu nart noȝt to non oþer þinge 
bute þu canst of chateringe 
vor þu art lutel an unstrong 
an nis þi regel noþing long 
Wat dostu godes among monne 
Na mo þe deþ a wrecche wranne 
Of þe ne cumeþ non oþer god 
bute þu gredest suich þu bo wod 
an bo þi piping ouergo 
ne boþ on þe craftes namo 
Alured sede þat was wis 
he miȝte wel for soþ hit is 
Nis no man for is bare songe
lof ne wurþ noȝt suþe longe 
vor þat is a forworþe man
þat bute singe noȝt ne can 
Þu nart bute on forworþe þing 
on þe nis bute chatering 
Þu art dim an of fule howe 
an þinchest a lutel soti clowe 
Þu nart fair no þu nart strong 
ne þu nart þicke ne þu nart long 
þu hauest imist al of fairhede 
an lutel is al þi godede 
An oþer þing of þe ich mene 
þu nart vair ne þu nart clene 
Wane þu comest to manne haȝe 
þar þornes boþ and ris idraȝe 
bi hegge and bi þicke wode 
þar men goþ oft to hore node 
þarto þu draȝst þarto þu wunest 
an oþer clene stede þu schunest 
Þan ich flo niȝtes after muse 
I mai þe uinde ate rumhuse 
among þe wode among þe netle 
þu sittest and singst bihinde þe setle 
þar me mai þe ilomest finde 
þar men worpeþ hore bihinde 
Ȝet þu atuitest me mine mete 
an seist þat ich fule wiȝtes ete 
Ac wat etestu þat þu ne liȝe 
bute attercoppe and fule ulige 
an wormes ȝif þu miȝte finde
among þe uolde of harde rinde 
Ȝet ich can do wel gode wike 
vor ich can loki manne wike 
an mine wike boþ wel gode 
vor ich helpe to manne uode 
Ich can nimen mus at berne 
an ek at chirche ine þe derne 
vor me is lof to Cristes huse 
to clansi hit wiþ fule muse 
ne schal þar neure come to
ful wiȝt ȝif ich hit mai iuo 
An ȝif me lust one mi skentinge 
to wernen oþer wunienge 
ich habbe at wude tron wel grete 
mit þicke boȝe noþing blete 
mid iui grene al bigrowe 
þat eure stont iliche iblowe 
an his hou neuer ne uorlost 
wan hit sniuw ne wan hit frost 
Þarin ich habbe god ihold 
awinter warm a sumere cold 
Wane min hus stont briȝt and grene 
of þine nis noþing isene 
Ȝet þu me telst of oþer þinge 
of mine briddes seist gabbinge 
þat hore nest nis noȝt clene 
Hit is fale oþer wiȝte imene 
vor hors astable and oxe astalle
doþ al þat hom wule þar falle 
An lutle children in þe cradele 
boþe chorles an ek aþele 
doþ al þat in hore ȝoeþe
þat hi uorleteþ in hore duȝeþe 
Wat can þat ȝongling hit bihede 
Ȝif hit misdeþ hit mot nede 
a uorbisne is of olde ivurne 
þat node makeþ old wif urne 
An ȝet ich habbe an oþer andsware 
wiltu to mine neste uare 
an loki hu hit is idiȝt 
Ȝif þu art wis lorni þu miȝt 
mi nest is holȝ and rum amidde 
so hit is softest mine bridde 
Hit is broiden al abute 
vrom þe neste uor wiþute 
þarto hi goþ to hore node 
ac þat þu menest ich hom forbode 
We nimeþ ȝeme of manne bure 
an after þan we makeþ ure 
men habbet among oþer ihende 
a rumhus at hore bures ende 
vor þat hi nelleþ to uor go 
an mine briddes doþ al so 
Site nu stille chaterestre 
nere þu neuer ibunde uastre 
herto ne uindestu neuer andsware 
Hong up þin ax nu þu miȝt fare 
Þe niȝtingale at þisse worde
was wel neȝ ut of rede iworþe 
an þoȝte ȝorne on hire mode
ȝif ho oȝt elles understode 
ȝif ho kuþe oȝt bute singe 
þat miȝte helpe to oþer þinge 
Herto ho moste andswere uinde 
oþer mid alle bon bihinde 
an hit is suþe strong to fiȝte
aȝen soþ and aȝen riȝte 
He mot gon to al mid ginne 
þan þe horte boþ on winne 
an þe man mot on oþer segge 
he mot bihemmen and bilegge 
ȝif muþ wiþute mai biwro
þat me þe horte noȝt niso 
an sone mai a word misreke 
þar muþ shal aȝen horte speke 
an sone mai a word misstorte
þar muþ shal speken aȝen horte 
Ac noþeles ȝut upe þon 
her is to red wo hine kon 
vor neuer nis wit so kene 
so þane red him is awene 
þanne erest kumeþ his ȝephede
wone hit is alremest on drede 
for Aluered seide of olde quide 
an ȝut hit nis of horte islide 
Wone þe bale is alrehecst 
þonne is þe bote alrenecst 
vor wit west among his sore 
an for his sore hit is þe more 
Vorþi nis neuere mon redles
ar his horte bo witles 
ac ȝif þat he forlost his wit 
þonne is his redpurs al toslit 
ȝif he ne kon his wit atholde 
ne uint he red in one uolde 
Vor Alured seide þat wel kuþe 
eure he spac mid soþe muþe 
Wone þe bale is alrehecst 
þanne is þe bote alrenest 
Þe niȝtingale al hire hoȝe
mid rede hadde wel bitoȝe 
among þe harde among þe toȝte 
ful wel mid rede hire biþoȝte 
an hadde andsuere gode ifunde 
among al hire harde stunde 
Hule þu axest me ho seide 
ȝif ich kon eni oþer dede
bute singen in sume tide 
an bringe blisse for and wide 
Wi axestu of craftes mine 
Betere is min on þan alle þine 
betere is o song of mine muþe
þan al þat eure þi kun kuþe 
an lust ich telle þe wareuore 
Wostu to wan man was ibore 
To þare blisse of houeneriche 
þar euer is song and murȝþe iliche 
þider fundeþ eurich man
þat eni þing of gode kan 
Vorþi me singþ in holichirche 
an clerkes ginneþ songes wirche 
þat man iþenche bi þe songe
wider he shal and þar bon longe 
þat he þe murȝþe ne uorȝete 
ac þarof þenche and biȝete 
an nime ȝeme of chirche steuene 
hu murie is þe blisse of houene 
Clerkes munekes and kanunes 
þar boþ þos gode wicketunes 
ariseþ up to midelniȝte 
an singeþ of þe houeneliȝte 
an prostes upe londe singeþ 
wane þe liȝt of daie springeþ 
An ich hom helpe wat I mai 
ich singe mid hom niȝt and dai 
an ho boþ alle for me þe gladdere 
an to þe songe boþ þe raddere 
Ich warni men to hore gode 
þat hi bon bliþe on hore mode 
an bidde þat hi moten iseche
þan ilke song þat euer is eche 
Nu þu miȝt hule sitte and clinge 
heramong nis no chateringe 
ich graunti þat we go to dome 
tofore þe sulfe Pope of Rome 
Ac abid ȝete noþeles 
þu shalt ihere an oþer hes 
ne shaltu for Engelonde 
at þisse worde me atstonde 
Wi atuitestu me mine unstrengþe 
an mine ungrete and mine unlengþe 
an seist þat ich nam noȝt strong 
vor ich nam noþer gret ne long 
Ac þu nost neuer wat þu menst 
bute lese wordes þu me lenst 
for ich kan craft and ich kan liste 
an þareuore ich am þus þriste 
Ich kan wit and song manteine 
ne triste ich to non oþer maine 
vor soþ hit is þat seide Alured 
Ne mai no strengþe aȝen red 
Oft spet wel a lute liste 
þar muche strengþe sholde miste 
mid lutle strengþe þurȝ ginne 
castel and burȝ me mai iwinne 
Mid liste me mai walles felle 
an worpe of horsse kniȝtes snelle 
Vuel strengþe is lutel wurþ 
ac wisdom naueþ non euening 
An hors is strengur þan a mon 
ac for hit non iwit ne kon 
hit berþ on rugge grete semes 
an draȝþ biuore grete temes 
an þoleþ boþe ȝerd and spure 
an stont iteid at mulne dure 
An hit deþ þat mon hit hot 
an for þan þat hit no wit not 
ne mai his strenþe hit ishilde
þat hit nabuȝþ þe lutle childe 
Mon deþ mid strengþe and mid witte 
þat oþer þing nis non his fitte 
Þeȝ alle strengþe at one were 
monnes wit ȝet more were 
vor þe mon mid his crafte 
ouerkumeþ al orþliche shafte 
Al so ich do mid mine one songe
bet þan þu al þe ȝer longe 
vor mine crafte men me luuieþ 
vor þine strengþe men þe shunieþ 
Telstu bi me þe wurs for þan
þat ich bute anne craft ne kan 
Ȝif tueie men goþ to wraslinge 
an eiþer oþer faste þringe 
an þe on can swenges suþe fele 
an kan his wrenches wel forhele 
an þe oþer ne can sweng but anne 
an þe is god wiþ eche manne 
an mid þon one leiþ to grunde
anne after oþer a lutle stunde 
wat þarf he recche of a mo swenge 
þone þe on him is swo genge 
Þu seist þat þu canst fele wike 
ac euer ich am þin unilike 
Do þine craftes alle togadere 
ȝet is min on horte betere 
Oft þan hundes foxes driueþ 
þe kat ful wel him sulue liueþ 
þeȝ he ne kunne wrench bute anne 
Þe fox so godne ne can nanne 
þeȝ he kunne so uele wrenche 
þat he wenþ eche hunde atprenche 
Vor he can paþes riȝte and woȝe 
an he kan hongi bi þe boȝe 
an so forlost þe hund his fore 
an turnþ aȝen eft to þan more 
Þe uox kan crope bi þe heie 
an turne ut from his forme weie 
an eft sone kume þarto 
þonne is þe hundes smel fordo 
he not þurȝ þe imeinde smak 
weþer he shal auorþ þe abak 
Ȝif þe uox mist of al þis dwole 
at þan ende he cropþ to hole 
ac naþeles mid alle his wrenche 
ne kan he hine so biþenche 
þeȝ he bo ȝep an suþe snel 
þat he ne lost his rede uel 
Þe cat ne kan wrench bute anne
noþer bi dune ne bi uenne 
bute he kan climbe suþe wel 
þarmid he wereþ his greie uel 
Al so ich segge bi mi solue 
betere is min on þan þine twelue 
Abid abid þe ule seide 
þu gest al to mid swikelede 
alle þine wordes þu bileist
þat hit þincþ soþ al þat þu seist 
alle þine wordes boþ isliked 
an so bisemed an biliked 
þat alle þo þat hi auoþ 
hi weneþ þat þu segge soþ 
Abid abid me shal þe ȝene 
Nu hit shal wurþe wel isene
þat þu hauest muchel iloȝe 
wone þi lesing boþ unwroȝe 
Þu seist þat þu singist mankunne 
& techest hom þat hi fundieþ honne 
vp to þe songe þat eure ilest 
ac hit is alre wunder mest 
þat þu darst liȝe so opeliche 
Wenest þu hi bringe so liȝtliche
to Godes riche al singinde 
Nai nai hi shulle wel auinde
þat hi mid longe wope mote
of hore sunnen bidde bote 
ar hi mote euer kume þare 
Ich rede þi þat men bo ȝare 
an more wepe þane singe 
þat fundeþ to þan houenkinge 
vor nis no man witute sunne 
Vorþi he mot ar he wende honne 
mid teres an mid wope bete 
þat him bo sur þat er was swete 
Þarto ich helpe God hit wot 
Ne singe ich hom no foliot 
for al mi song is of longinge 
an imend sumdel mid woninge 
þat mon bi me hine biþenche
þat he groni for his unwrenche 
mid mine songe ich hine pulte 
þat he groni for his gulte 
Ȝif þu gest herof to disputinge 
ich wepe bet þane þu singe 
ȝif riȝt goþ forþ and abak wrong 
betere is mi wop þane þi song 
Þeȝ sume men bo þurȝut gode 
an þurȝut clene on hore mode 
hom longeþ honne noþeles 
Þat boþ her wo is hom þes 
vor þeȝ hi bon hom solue iborȝe 
hi ne soþ her nowiȝt bote sorwe 
Vor oþer men hi wepeþ sore 
an for hom biddeþ Cristes ore 
Ich helpe monne on eiþer halue 
mi muþ haueþ tweire kunne salue 
þan gode ich fulste to longinge 
vor þan him longeþ ich him singe 
an þan sunfulle ich helpe alswo 
vor ich him teche þare is wo 
Ȝet ich þe ȝene in oþer wise 
vor þane þu sittest on þine rise 
þu draȝst men to fleses luste 
þat wulleþ þine songes luste 
Al þu forlost þe murȝþe of houene 
for þarto neuestu none steuene 
al þat þu singst is of golnesse 
for nis on þe non holinesse 
ne weneþ na man for þi pipinge
þat eni preost in chirche singe 
Ȝet I þe wulle an oþer segge 
ȝif þu hit const ariht bilegge 
wi nultu singe an oþer þeode 
þar hit is muchele more neode 
Þu neauer ne singst in Irlonde 
ne þu ne cumest noȝt in Scotlonde 
Hwi nultu fare to Noreweie 
an singin men of Galeweie 
Þar beoþ men þat lutel kunne
of songe þat is bineoþ þe sunne 
Wi nultu þare preoste singe 
an teche of þire writelinge 
an wisi hom mid þire steuene 
hu engeles singeþ ine heouene 
Þu farest so doþ an ydel wel
þat springeþ bi burue þat is snel 
an let fordrue þe dune 
& floþ on idel þar adune 
Ac ich fare boþe norþ and suþ 
in eauereuch londe ich am cuuþ 
east and west feor and neor 
I do wel faire mi meoster 
an warni men mid mine bere 
þat þi dweolesong heo ne forlere 
Ich wisse men mid mine songe 
þat hi ne sunegi nowiht longe 
I bidde hom þat heo iswike 
þat heo heom seolue ne biswike 
for betere is þat heo wepen here 
þan elles hwar beon deoulene fere 
Þe niȝtingale was igramed
an ek heo was sum del ofschamed 
for þe hule hire atwiten hadde 
in hwucche stude he sat an gradde 
bihinde þe bure among þe wede 
þar men goþ to here neode 
an sat sumdel and heo biþohte 
an wiste wel on hire þohte 
þe wraþþe binimeþ monnes red 
For hit seide þe king Alfred 
Selde endeþ wel þe loþe 
an selde plaideþ wel þe wroþe 
For wraþþe meinþ þe horte blod 
þat hit floweþ so wilde flod 
an al þe heorte ouergeþ 
þat heo naueþ no þing bute breþ 
an so forleost al hire liht 
þat heo ni siþ soþ ne riht 
Þe niȝtingale hi understod 
an ouergan lette hire mod 
he mihte bet speken asele
þan mid wraþþe wordes deale 
Hule heo seide lust nu hider 
þu schalt falle þe wei is slider 
Þu seist ich fleo bihinde bure 
hit is riht þe bur is ure 
þar lauerd liggeþ and lauedi 
ich schal heom singe and sitte bi 
Wenstu þat uise men forlete 
for fule venne þe riȝtte strete 
ne sunne þe later shine 
þeȝ hit bo ful ine neste þine 
Sholde ich for one hole brede 
forlete mine riȝte stede 
þat ich ne singe bi þe bedde 
þar louerd haueþ his loue ibedde 
Hit is mi riȝt hit is mi laȝe 
þat to þe hexst ich me draȝe 
Ac ȝet þu ȝelpst of þine songe 
þat þu canst ȝolle wroþe and stronge 
an seist þu uisest mankunne 
þat hi biwepen hore sunne 
Solde euch mon wonie and grede 
riȝt suich hi weren unlede 
solde hi ȝollen al so þu dest 
hi miȝte oferen here brost 
Man schal bo stille and noȝt grede 
he mot biwepe his misdede 
ac þar is Cristes heriinge 
þar me shal grede and lude singe 
Nis noþer to lud ne to long 
at riȝte time chirchesong 
Þu ȝolst and wonest and ich singe 
þi steuene is wop and min skentinge 
Euer mote þu ȝolle and wepen
þat þu þi lif mote forleten 
an ȝollen mote þu so heȝe 
þat ut berste bo þin eȝe 
Weþer is betere of twene twom 
þat mon bo bliþe oþer grom 
So bo hit euer in unker siþe 
þat þu bo sori and ich bliþe 
Ȝut þu aisheist wi ich ne fare 
into oþer londe and singe þare 
No wat sholde ich among hom do 
þar neuer blisse ne com to 
Þat lond nis god ne hit nis este 
ac wildernisse hit is and weste 
knarres and cludes houenetinge 
snou and haȝel hom is genge 
Þat lond is grislich and unuele 
þe men boþ wilde and unisele 
hi nabbeþ noþer griþ ne sibbe 
hi ne reccheþ hu hi libbe 
Hi eteþ fihs an flehs unsode 
suich wulues hit hadde tobrode 
hi drinkeþ milc and wei þarto 
hi nute elles þat hi do 
hi nabbeþ noþer win ne bor 
ac libbeþ al so wilde dor 
hi goþ bitiȝt mid ruȝe uelle 
riȝt suich hi comen ut of helle 
Þeȝ eni god man to hom come 
so wile dude sum from Rome 
for hom to lere gode þewes 
an for to leten hore unþewes 
he miȝte bet sitte stille 
vor al his wile he sholde spille 
he miȝte bet teche ane bore
to weȝe boþe sheld and spere 
þan me þat wilde folc ibringe 
þat hi me wolde ihere singe 
Wat soldich þar mid mine songe 
ne sunge ich hom neuer so longe 
mi song were ispild ech del 
for hom ne mai halter ne bridel
bringe vrom hore wode wise 
ne mon mid stele ne mid ise 
Ac war lond is boþe este and god 
an þar men habbeþ milde mod 
ich noti mid hom mine þrote 
vor ich mai do þar gode note 
an bringe hom loue tiþinge 
vor ich of chirchesonge singe 
Hit was iseid in olde laȝe 
an ȝet ilast þilke soþsaȝe 
þat man shal erien an sowe 
þar he wenþ after sum god mowe 
for he is wod þat soweþ his sed
þar neuer gras ne sprinþ ne bled 
Þe hule was wroþ to cheste rad 
mid þisse worde hire eȝen abrad 
Þu seist þu witest manne bures 
þar leues boþ and faire flores 
þar two iloue in one bedde
liggeþ biclopt and wel bihedde 
Enes þu sunge ic wot wel ware 
bi one bure and woldest lere 
þe lefdi to an uuel luue 
an sunge boþe loȝe and buue 
an lerdest hi to don shome
an vnriȝt of hire licome 
Þe louerd þat sone underȝat 
liim and grine and wel eiwat 
sette and leide þe for to lacche 
Þu come sone to þan hacche 
þu were inume in one grine 
al hit aboȝte þine shine 
þu naddest non oþer dom ne laȝe 
bute mid wilde horse were todraȝe 
Vonde ȝif þu miȝt eft misrede 
waþer þu wult wif þe maide 
þi song mai bo so longe genge 
þat þu shalt wippen on a sprenge 
Þe niȝtingale at þisse worde 
mid sworde an mid speres orde 
ȝif ho mon were wolde fiȝte 
ac þo ho bet do ne miȝte 
ho uaȝt mid hire wise tunge 
Wel fiȝt þat wel specþ seiþ in þe songe 
Of hire tunge ho nom red 
Wel fiȝt þat wel specþ seide Alured 
Wat seistu þis for mine shome 
þe louerd hadde herof grame 
He was so gelus of his wiue 
þat he ne miȝte for his liue
iso þat man wiþ hire speke 
þat his horte nolde breke 
He hire bileck in one bure 
þat hire was boþe stronge and sure 
ich hadde of hire milse an ore 
an sori was for hire sore 
an skente hi mid mine songe 
al þat ich miȝte raþe an longe 
Vorþan þe kniȝt was wiþ me wroþ 
vor riȝte niþe ich was him loþ 
he dude me his oȝene shome 
ac al him turnde it to grome 
Þat underyat þe king Henri 
Jesus his soule do merci 
He let forbonne þene kniȝt 
þat hadde idon so muchel unriȝt
ine so gode kinges londe 
vor riȝte niþe and for fule onde
let þane lutle fuȝel nime
an him fordeme lif an lime 
Hit was wurþsipe al mine kunne 
forþon þe kniȝt forles his wunne 
an ȝaf for me an hundred punde 
an mine briddes seten isunde 
an hadde soþþe blisse and hiȝte 
an were bliþe and wel miȝte 
Vorþon ich was so wel awreke 
euer eft ich darr þe bet speke 
vor hit bitidde ene swo 
ich am þe bliþur euer mo 
Nu ich mai singe war ich wulle 
ne dar me neuer eft mon agrulle 
Ac þu ereming þu wrecche gost 
þu ne canst finde ne þu nost 
an holȝ stok þar þu þe miȝt hude 
þat me ne twengeþ þine hude 
Vor children gromes heme and hine 
hi þencheþ alle of þire pine 
ȝif hi muȝe iso þe sitte 
stones hi doþ in hore slitte 
an þe totorueþ and toheneþ 
an þine fule bon tosheneþ 
Ȝif þu art iworpe oþer ishote 
þanne þu miȝt erest to note 
Vor me þe hoþ in one rodde 
an þu mid þine fule codde 
an mid þine ateliche swore 
biwerest manne corn urom dore 
Nis noþer noȝt þi lif ne þi blod 
ac þu art sheueles suþe god 
Þar nowe sedes boþe isowe 
pinnuc golfinc rok ne crowe 
ne dar þar neuer cumen ihende 
ȝif þi buc hongeþ at þan ende 
Þar tron shulle aȝere blowe 
an ȝunge sedes springe and growe 
ne dar no fuȝel þarto uonge 
ȝif þu art þarouer ihonge 
Þi lif is eure luþer and qued 
þu nart noȝt bute ded 
Nu þu miȝt wite sikerliche
þat þine leches boþ grisliche 
þe wile þu art on lifdaȝe 
vor wane þu hongest islaȝe 
ȝut hi boþ of þe ofdradde 
þe fuȝeles þat þe er bigradde 
Mid riȝte men boþ wiþ þe wroþe 
for þu singist euer of hore loþe 
al þat þu singst raþe oþer late 
hit is euer of manne unwate 
wane þu hauest aniȝt igrad 
men boþ of þe wel sore ofdrad 
Þu singst þar sum man shal be ded 
euer þu bodest sumne qued 
Þu singst aȝen eiȝte lure 
oþer of summe frondes rure 
oþer þu bodest huses brune 
oþer ferde of manne oþer þoues rune 
oþer þu bodest cualm of oreue 
oþer þat londfolc wurþ idorue 
oþer þat wif lost hire make 
oþer þu bodest cheste an sake 
Euer þu singist of manne hareme 
þurȝ þe hi boþ sori and areme 
þu ne singst neuer one siþe 
þat hit nis for sum unsiþe 
Heruore hit is þat me þe shuneþ 
an þe totorueþ and tobuneþ
mid staue and stoone and turf and clute 
þat þu ne miȝt nowar atrute 
Dahet euer suich budel in tune
þat euer bodeþ unwreste rune 
an euer bringeþ vuele tiþinge 
an þat euer specþ of vuele þinge 
God Almiȝti wurþe him wroþ 
an al þat werieþ linnene cloþ 
Þe hule ne abod noȝt swiþe longe 
ah ȝef ondsware starke and stronge 
Wat quaþ ho hartu ihoded 
oþer þu kursest al unihoded 
For prestes wike ich wat þu dest 
Ich not ȝef þu were ȝaure prest 
ich not ȝef þu canst masse singe 
inoh þu canst of mansinge 
Ah hit is for þine alde niþe 
þat þu me akursedest oþer siþe 
ah þarto is lihtlich ondsware 
Drah to þe cwaþ þe cartare 
Wi attwitestu me mine insihte 
an min iwit and mine miȝte 
For ich am witi ful iwis 
an wot al þat to kumen is 
ich wot of hunger of hergonge 
ich wot ȝef men schule libbe longe 
ich wat ȝef wif lust hire make 
ich wat þar schal beo niþ and wrake 
ich wot hwo schal beon anhonge 
oþer elles fulne deþ afonge 
Ȝef men habbeþ bataile inume 
ich wat hwaþer schal beon ouerkume 
ich wat ȝif cwalm scal comen on orfe 
an ȝif dor schul ligge astorue 
ich wot ȝef treon schule blowe 
ich wat ȝef cornes schule growe 
ich wot ȝef huses schule berne 
ich wot ȝef men schule eorne oþer erne 
ich wot ȝef sea schal schipes drenche 
ich wot ȝef snuwe schal uuele clenche 
An ȝet ich con muchel more 
ich con inoh in bokes lore 
an eke ich can of þe Goddspelle
more þan ich nule þe telle 
for ich at chirche come ilome 
an muche leorni of wisdome 
ich wat al of þe tacninge 
an of oþer feole þinge 
Ȝef eni mon schal rem abide 
al ich hit wot ear hit itide 
Ofte for mine muchele iwitte 
wel sorimod and wroþ ich sitte 
wan ich iseo þat sum wrechede
is manne neh innoh ich grede 
ich bidde þat men beon iwarre 
an habbe gode reades ȝarre 
For Alfred seide a wis word 
euch mon hit schulde legge on hord 
Ȝef þu isihst er he beo icume 
his strencþe is him wel neh binume 
An grete duntes beoþ þe lasse 
ȝef me ikepþ mid iwarnesse 
an flo schal toward misȝenge 
ȝef þu isihst hu fleo of strenge 
for þu miȝt blenche wel and fleo 
ȝif þu isihst heo to þe teo 
Þat eni man beo falle in edwite 
wi schal he me his sor atwite 
Þah ich iseo his harm biuore 
ne comeþ hit noȝt of me þaruore 
Þah þu iseo þat sum blind mon 
þat nanne rihtne wei ne con 
to þare diche his dweole fulieþ 
an falleþ and þarone sulieþ 
wenest þu þah ich al iseo 
þat hit for me þe raþere beo 
Al swo hit fareþ bi mine witte 
hwanne ich on mine bowe sitte 
ich wot and iseo swiþe brihte 
an summe men kume& harm þarrihte 
Schal he þat þerof noþing not 
hit wite me for ich hit wot 
Schal he his mishap wite me 
for ich am wisure þane he 
Hwanne ich iseo þat sum wrechede
is manne neh inoh ich grede 
an bidde inoh þat hi heom schilde 
for toward heom is harm unmilde 
Ah þah ich grede lude an stille 
al hit itid þurh Godes wille 
Hwi wulleþ men of me hi mene 
þah ich mid soþe heo awene 
Þah ich hi warni al þat ȝer 
nis heom þerfore harem no þe ner 
ah ich heom singe for ich wolde
þat hi wel understonde schulde
þat sum unselþe heom is ihende 
hwan ich min huing to heom sende 
Naueþ no man none sikerhede 
þat he ne mai wene and adrede
þat sum unhwate neh him beo 
þah he ne conne hit iseo 
Forþi seide Alfred swiþe wel 
and his worde was Goddspel 
þat euereuch man þe bet him beo 
eauer þe bet he hine beseo 
ne truste no mon to his weole
to swiþe þah he habbe ueole 
Nis nout so hot þat hit nacoleþ 
ne noȝt so hwit þat hit ne soleþ 
ne noȝt so leof þat hit ne aloþeþ 
ne noȝt so glad þat hit ne awroþeþ 
ac eauereeuch þing þat eche nis 
agon schal and al þis worldes blis 
Nu þu miȝt wite readliche 
þat eauere þu spekest gideliche 
for al þat þu me seist for schame 
euer þe seolue hit turneþ to grome 
Go so hit go at eche fenge 
þu fallest mid þine ahene swenge 
al þat þu seist for me to schende 
hit is mi wurschipe at þan ende 
Bute þu wille bet aginne 
ne shaltu bute schame iwinne 
Þe niȝtingale sat and siȝte 
& hohful was and ful wel miȝte 
for þe hule swo ispeke hadde 
an hire speche swo iladde 
Heo was hohful and erede 
hwat heo þarafter hire sede 
ah neoþeles heo hire understod 
Wat heo seide hule artu wod 
þu ȝeolpest of seolliche wisdome 
þu nustest wanene he þe come 
bute hit of wicchecrefte were 
Þarof þu wrecche most þe skere
ȝif þu wult among manne beo 
oþer þu most of londe fleo 
For alle þeo þat þerof cuþe 
heo uere ifurn of prestes muþe
amanset swuch þu art ȝette 
þu wiecchecrafte neauer ne lete 
Ich þe seide nu lutel ere 
an þu askedest ȝef ich were 
abisemere to preost ihoded 
Ah þe mansing is so ibroded 
þah no preost alonde nere 
a wrecche neoþeles þu were 
for eauereuch child þe cleopeþ fule 
an euereuch man a wrecche hule 
Ich habbe iherd and soþ hit is 
þe mon mot beo wel storrewis 
þat wite innoh of wucche þinge kume 
so þu seist þe is iwune 
Hwat canstu wrecche þing of storre 
bute þat þu bihauest hi feorre 
Alswo deþ mani dor and man 
þeo of swucche nawiht ne con 
On ape mai a boc biholde 
an leues wenden and eft folde 
ac he ne con þe bet þaruore 
of clerkes lore top ne more 
Þah þu iseo þe steorre alswo 
nartu þe wisure neauer þe mo 
Ah ȝet þu fule þing me chist 
an wel grimliche me atwist
þat ich singe bi manne huse 
an teache wif breke spuse 
Þu liest iwis þu fule þing 
þurh me nas neauer ischend spusing 
Ah soþ hit is ich singe and grede
þar lauedies beoþ and faire maide 
& soþ hit is of luue ich singe 
for god wif mai in spusing
bet luuien hire oȝene were 
þane awer hire copenere 
an maide mai luue cheose
þat hire wurþschipe ne forleose 
an luuie mid rihte luue 
þane þe schal beon hire buue 
Swiche luue ich itache and lere 
þerof beoþ al mine ibere 
Þah sum wif beo of nesche mode 
for wummen beoþ of softe blode 
þat heo þurh sume sottes lore
þe ȝeorne bit and sikeþ sore 
misrempe and misdo sumne stunde 
schal ich þaruore beon ibunde 
Ȝif wimmen luuieþ unrede 
witestu me hore misdede 
Ȝef wimmon þencheþ luuie derne 
ne mai ich mine songes werne 
Wummon mai pleie under cloþe 
weþer heo wile wel þe wroþe 
& heo mai do bi mine songe 
hwaþer heo wule wel þe wronge 
For nis aworlde þing so god 
þat ne mai do sum ungod 
ȝif me hit wule turne amis 
For gold and seoluer god hit is 
an noþeles þarmid þu miȝt
spusbruche buggen and unriȝt 
Wepne beoþ gode griþ to halde 
ah neoþeles þarmide beoþ men acwalde
aȝeines riht an fale londe 
þar þeoues hi bereþ an honde 
Alswa hit is bi mine songe 
þah heo beo god me hine mai misfonge 
an drahe hine to sothede 
an to oþre uuele dede 
Ah schaltu wrecch luue tele 
Bo wuch ho bo vich luue is fele
bitweone wepmon and wimmane 
ah ȝef heo is atbroide þenne 
he is unfele and forbrode 
Wroþ wurþe heom þe holi rode
þe rihte ikunde swo forbreideþ 
Wunder hit is þat heo nawedeþ 
An swo heo doþ for heo beoþ wode 
þe bute nest goþ to brode 
Wummon is of nesche flesche 
an flesches lust is strong to cwesse 
nis wunder nan þah he abide 
For flesches lustes hi makeþ slide 
ne beoþ heo nowt alle forlore 
þat stumpeþ at þe flesches more 
for moni wummon haueþ misdo
þat arist op of þe slo 
Ne beoþ nowt ones alle sunne 
forþan hi beoþ tweire kunne 
sum arist of þe flesches luste 
an sum of þe gostes custe 
Þar flesch draheþ men to drunnesse 
an to wrouehede and to golnesse 
þe gost misdeþ þurch niþe an onde 
& seoþþe mid murhþe of monne shonde 
an ȝeoneþ after more and more 
an lutel rehþ of milce and ore 
an stiȝþ on heh þurh modinesse 
an ouerhoheþ þanne lasse 
Sei me sooþ ȝef þu hit wost 
hweþer deþ wurse flesch þe gost 
Þu miȝt segge ȝef þu wult 
þat lasse is þe flesches gult 
moni man is of his flesche clene 
þat is mid mode deouelimene 
Ne schal non mon wimman bigrede 
an flesches lustes hire upbreide 
swuch he may telen of golnesse 
þat sunegeþ wurse in modinesse 
Ȝet ȝif ich schulde aluue bringe
wif oþer maide hwanne ich singe 
ich wolde wiþ þe maide holde 
ȝif þu hit const ariht atholde 
Lust nu ich segge þe hwaruore 
vp to þe toppe from þe more 
Ȝef maide luueþ dernliche 
heo stumpeþ and falþ icundeliche 
for þah heo sum hwile pleie 
heo nis nout feor ut of þe weie 
heo mai hire guld atwende
a rihte weie þurh chirchebende 
an mai eft habbe to make 
hire leofmon wiþute sake 
an go to him bi daies lihte 
þat er stal to bi þeostre nihte 
An ȝunling not hwat swuch þing is 
his ȝunge blod hit draȝeþ amis 
an sum sot mon hit tihþ þarto 
mid alle þan þat he mai do 
He comeþ and fareþ and beod and bit
an heo bistant and ouersit 
an bisehþ ilome and longe 
Hwat mai þat child þah hit misfonge 
Hit nuste neauer hwat hit was 
forþi hit þohte fondi þas 
an wite iwis hwuch beo þe gome
þat of so wilde makeþ tome 
Ne mai ich for reowe lete 
wanne ich iseo þe tohte ilete
þe luue bringe on þe ȝunglinge 
þat ich of murȝþe him ne singe 
Ich teache heom bi mine songe
þat swucch luue ne lest noȝt longe 
for mi song lutle hwile ilest 
an luue ne deþ noȝt bute rest
on swuch childre and sone ageþ 
an falþ adun þe hote breþ 
Ich singe mid heom one þroȝe 
biginne on heh and endi laȝe 
an lete mine songes falle
an lutle wile adun mid alle 
Þat maide wot hwanne ich swike 
þat luue is mine songes ilike 
for hit nis bute a lutel breþ 
þat sone kumeþ and sone geþ 
Þat child bi me hit understond 
an his unred to rede wend 
an iseȝþ wel bi mine songe 
þat dusi luue ne last noȝt longe 
Ah wel ich wule þat þu hit wite 
loþ me beoþ wiues utschute 
ah wif mai of me nime ȝeme 
ich ne singe nawt hwan ich teme 
An wif ah lete sottes lore 
þah spusingbendes þuncheþ sore 
Wundere me þungþ wel starc and stor 
hu eni mon so eauar for 
þat he his heorte miȝte driue 
to do hit to oþers mannes wiue 
for oþer hit is of twam þinge 
ne mai þat þridde no man bringe 
oþar þe lauerd is wel aht 
oþer aswunde and nis naht 
Ȝef he is wurþful and aht man 
nele no man þat wisdom can 
hure of is wiue do him schame 
for he mai him adrede grame 
an þat he forleose þat þer hongeþ 
þat him eft þarto noȝt ne longeþ 
An þah he þat noȝt ne adrede 
hit is unriȝt and gret sothede
to misdon one gode manne 
an his ibedde from him spanne 
Ȝef hire lauerd is forwurde
an unorne at bedde and at borde 
hu miȝte þar beo eni luue
wanne a cheorles buc hire ley buue 
Hu mai þar eni luue beo 
war swuch man gropeþ hire þeo 
Herbi þu miȝt wel understonde 
þat on is a reu þat oþer schonde 
to stele to oþres mannes bedde 
For ȝif aht man is hire bedde 
þu miȝt wene þat þe mistide 
wanne þu list bi hire side 
An ȝef þe lauerd is a wrecche 
hwuch este miȝtistu þar uecche 
Ȝif þu biþenchest hwo hire ofligge 
þu miȝt mid wlate þe este bugge 
Ich not hu mai eni freoman
for hire sechen after þan 
Ȝef he biþencþ bi hwan he lai 
al mai þe luue gan awai 
Þe hule was glad of swuche tale 
heo þoȝte þat te nihtegale 
þah heo wel speke atte frume 
hadde at þen ende misnume 
an seide Nu ich habbe ifunde 
þat maidenes beoþ of þine imunde 
mid heom þu holdest and heom biwerest 
an ouerswiþe þu hi herest 
Þe lauedies beoþ to me iwend 
to me heo hire mone send 
For hit itit ofte and ilome 
þat wif and were beoþ unisome 
& þerfore þe were gulte 
þat leof is over wummon to pulte 
an speneþ on þare al þat he haueþ 
an siueþ þare þat no riht naueþ 
an haueþ attom his riȝte spuse 
wowes weste and lere huse 
wel þunne ischrud and iued wroþe 
an let heo bute mete and cloþe 
Wan he comeþ ham eft to his wiue 
ne dar heo noȝt a word ischire 
he chid and gred swuch he beo wod 
an ne bringþ hom non oþer god 
Al þat heo deþ him is unwille 
al þat heo spekeþ hit is him ille 
an oft hwan heo noȝt ne misdeþ 
heo haueþ þe fust in hire teþ 
Þer is nan mon þat ne mai ibringe
his wif amis mid swucche þinge 
me hire mai so ofte misbeode 
þat heo do wule hire ahene neode 
La Godd hit wot heo nah iweld 
þah heo hine makie kukeweld 
For hit itit lome and ofte 
þat his wif is wel nesche and softe 
of faire bleo and wel idiht 
Forþi hit is þe more unriht
þat he his luue spene on þare 
þat nis wurþ one of hire heare 
An swucche men beoþ wel manifolde 
þat wif ne kunne noȝt ariȝt holde 
Ne mot non mon wiþ hire speke 
he ueneþ heo wule anon tobreke
hire spusing ȝef heo lokeþ 
oþer wiþ manne faire spekeþ 
He hire bilukþ mid keie and loke 
þarþurh is spusing ofte tobroke 
For ȝef heo is þarto ibroht 
he deþ þat heo nadde ear iþoht 
Dahet þat to swuþe hit bispeke 
þah swucche wiues heom awreke 
Herof þe lauedies to me meneþ 
an wel sore me ahweneþ 
wel neh min heorte wule tochine 
hwon ich biholde hire pine 
Mid heom ich wepe swiþe sore 
an for heom bidde Cristis ore 
þat þe lauedi sone aredde
an hire sende betere ibedde 
An oþer þing ich mai þe telle 
þat þu ne schalt for þine felle 
ondswere none þarto finde 
al þi sputing schal aswinde 
Moni chapmon and moni cniht 
luueþ and hald his wif ariht 
an swa deþ moni bondeman 
þat gode wif deþ after þan 
an serueþ him to bedde and to borde
mid faire dede and faire worde 
an ȝeorne fondeþ hu heo muhe
do þing þat him beo iduȝe 
Þe lauerd into þare þeode
fareþ ut on þare beire nede 
an is þat gode wif unbliþe 
for hire lauerdes houhsiþe 
an sit and sihþ wel sore oflonged 
an hire sore an horte ongred 
al for hire louerdes sake
haueþ daies kare and niȝtes wake 
an swuþe longe hire is þe hwile 
an ech steape hire þunþ a mile 
Hwanne oþre slepeþ hire abute 
ich one lust þar wiþute 
an wot of hire sore mode 
an singe aniȝt for hire gode 
an mine gode song for hire þinge 
ich turne sumdel to murninge 
Of hure seorhe ich bere sume 
forþan ich am hire wel welcume 
ich hire helpe hwat I mai 
for ho geþ þane rehte wai 
Ah þu me hauest sore igramed 
þat min heorte is wel neh alamed 
þat ich mai unneaþe speke 
ah ȝet ich wule forþure reke 
Þu seist þat ich am manne lo& 
an euereuch man is wiþ me wroþ 
an me mid stone and lugge þreteþ 
an me tobursteþ and tobeteþ 
an hwanne heo habbeþ me ofslahe 
heo hongeþ me on heore hahe 
þar ich aschewele pie an crowe
from þan þe þar is isowe 
Þah hit beo soþ ich do heom god 
an for heom ich schadde mi blod 
ich do heom god mid mine deaþe 
waruore þe is wel unneaþe 
For þah þu ligge dead and clinge 
þi deþ nis nawt to none þinge 
ich not neauer to hwan þu miȝt 
for þu nart bute a wrecche wiȝt 
Ah þah mi lif me beo atschote 
þe ȝet ich mai do gode note 
me mai up one smale sticke 
me sette awude ine þe þicke 
an swa mai mon tolli him to
lutle briddes and iuo 
an swa me mai mid me biȝete
wel gode brede to his mete 
Ah þu neure mon to gode
liues ne deaþes stal ne stode 
ich not to hwan þu bredist þi brod 
liues ne deaþes ne deþ hit god 
Þe nihtegale iherde þis 
an hupte uppon on blowe ris 
an herre sat þan heo dude ear 
Hule he seide beo nu wear 
nulle ich wiþ þe plaidi namore 
for her þe mist þi rihte lore 
þu ȝeilpest þat þu art manne loþ 
an euereuch wiht is wiþ þe wroþ 
an mid ȝulinge and mid igrede
þu wanst wel þat þu art unlede 
Þu seist þat gromes þe ifoþ 
an heie on rodde þe anhoþ 
an þe totwichet and toschakeþ 
an summe of þe schawles makeþ 
Me þuncþ þat þu forleost þat game 
þu ȝulpest of þire oȝe schame 
me þuncþ þat þu me gest an honde 
þu ȝulpest of þire oȝene schonde 
Þo heo hadde þeos word icwede 
heo sat in ore faire stude 
an þarafter hire steuene dihte 
an song so schille and so brihte 
þat feor and ner me hit iherde 
Þaruore anan to hire cherde
þrusche and þrostle and wudewale 
an fuheles boþe grete and smale 
forþan heom þuhte þat heo hadde
þe houle ouercome uorþan heo gradde
an sungen alswa uale wise 
an blisse was among þe rise 
Riȝt swa me gred þe manne a schame 
þat taueleþ and forleost þat gome 
Þeos hule þo heo þis iherde 
Hauestu heo seide ibanned ferde 
an wultu wreche wiþ me fiȝte 
Nai nai nauestu none miȝte 
Hwat gredeþ þeo þat hider come 
Me þuncþ þu ledest ferde to me 
Ȝe schule wite ar ȝe fleo heonne 
hwuch is þe strenþe of mine kunne 
for þeo þe haueþ bile ihoked 
an cliures scharpe and wel icroked 
alle heo beoþ of mine kunrede 
an walde come ȝif ich bede 
Þe seolfe coc þat wel can fiȝte 
he mot mid me holde mid riȝte 
for boþe we habbeþ steuene briȝte 
an sitteþ under weolcne bi niȝte 
Schille ich an utest uppen ow grede 
ich shal swo stronge ferde lede 
þat ower prude schal aualle 
a tort ne ȝiue ich for ow alle 
ne schal ar hit beo fulliche eue 
a wreche feþer on ow bileaue 
Ah hit was unker uoreward 
þo we come hiderward 
þat we þarto holde scholde 
þar riht dom us ȝiue wolde 
Wultu nu breke foreward 
Ich wene dom þe þingþ to hard 
for þu ne darst domes abide 
þu wult nu wreche fiȝte and chide 
Ȝut ich ow alle wolde rede 
ar ich utheste uppon ow grede 
þat ower fihtlac leteþ beo 
an ginneþ raþe awei fleo 
For bi þe cliures þat ich bere 
ȝef ȝe abideþ mine here 
ȝe schule on oþer wise singe 
an acursi alle fiȝtinge 
vor nis of ow non so kene 
þat durre abide mine onsene 
Þeos hule spac wel baldeliche 
for þah heo nadde swo hwatliche
ifare after hire here 
heo walde neoþeles ȝefe answere 
þe niȝtegale mid swucche worde 
For moni man mid speres orde
haueþ lutle strencþe and mid his schelde 
ah neoþeles in one felde 
þurh belde worde an mid ilete 
deþ his iuo for arehþe swete 
Þe wranne for heo cuþe singe 
þar com in þare moreȝeninge
to helpe þare niȝtegale 
for þah heo hadde steuene smale 
heo hadde gode þrote and schille 
an fale manne song a wille 
Þe wranne was wel wis iholde 
vor þeȝ heo nere ibred awolde 
ho was itoȝen among mankenne 
an hire wisdom brohte þenne 
heo miȝte speke hwar heo walde 
touore þe king þah heo scholde 
Lusteþ heo cwaþ lateþ me speke 
Hwat wulle ȝe þis pes tobreke 
an do þanne kinge swuch schame 
Ȝet nis he nouþer ded ne lame 
Hunke schal itide harm and schonde 
ȝef ȝe doþ griþbruche on his londe 
Lateþ beo and beoþ isome 
an fareþ riht to ower dome 
an lateþ dom þis plaid tobreke 
al swo hit was erur bispeke 
Ich an wel cwaþ þe niȝtegale 
ah wranne nawt for þire tale 
ah do for mire lahfulnesse 
Ich nolde þat unrihtfulnesse
me at þen ende ouerkome 
ich nam ofdrad of none dome 
Bihote ich habbe soþ hit is 
þat Maister Nichole þat is wis 
bituxen vs deme schulle 
an ȝet ich wene þat he wule 
Ah war mihte we hine finde 
Þe wranne sat in ore linde 
Hwat nuste ȝe cwaþ heo his hom 
He wuneþ at Porteshom 
at one tune ine Dorsete 
bi þare see in ore utlete 
þar he demeþ manie riȝte dom 
an diht and writ mani wisdom 
an þurh his muþe and þurh his honde
hit is þe betere into Scotlonde 
To seche hine is lihtlich þing 
he naueþ bute one woning 
Þat is bischopen muchel schame 
an alle þan þat of his nome
habbeþ ihert and of his dede 
Hwi nulleþ hi nimen heom to rede 
þat he were mid heom ilome 
for teche heom of his wisdome 
an ȝiue him rente auale stude 
þat he miȝte heom ilome be mide 
Certes cwaþ þe hule þat is soþ 
þeos riche men wel muche misdoþ 
þat leteþ þane gode mon 
þat of so feole þinge con 
an ȝiueþ rente wel misliche 
an of him leteþ wel lihtliche 
Wiþ heore cunne heo beoþ mildre 
au ȝeueþ rente litle childre 
swo heore wit hi demþ adwole 
þut euer abid Maistre Nichole 
Ah ute we þah to him fare 
for þar is unker dom al ȝare 
Do we þe niȝtegale seide 
ah wa schal unker speche rede 
an telle touore unker deme 
Þarof ich schal þe wel icweme 
cwaþ þe houle for al ende of orde 
telle ich con word after worde 
an ȝef þe þincþ þat ich misrempe 
þu stond aȝein and do me crempe 
Mid þisse worde forþ hi ferden 
al bute here and bute uerde 
to Portesham þat heo bicome 
Ah hu heo spedde of heore dome 
ne can ich eu namore telle 
her nis namore of þis spelle 