Ich am eldre þan ich wes a winter and ek on lore
Ich welde more þan ich dude my wyt auhte beo more
Wel longe ich habbe child ibeo a werke and eke on dede
Þah ich beo of wynter old to yong ich am on rede
Vnned lif ich habbe ilad and yet me þinkþ ich lede
Hwenne ich me biþenche ful sore ich me adrede
Mest al þat ich habbe idon is idelnesse and chilce
Wel late ich habbe me biþouht bute god do me mylce
Veole idel word ich habbe ispeke seoþþe ich speke cuþe
And feole yonge deden ido þat me ofþincheþ nuþe
Al to lome ich habbe agult on werke and on worde
Al to muchel ich habbe ispend to lutel ileyd an horde
Best al þat me likede er nv hit me myslykeþ
Þe muchel foleweþ his wil him seolue he biswikeþ
Mon let þi fol lust ouergo and eft hit þe likeþ
Ich myhte habbe bet ido heuede ich eny selhþe
Nv ich wolde and i ne may for elde ne for vnhelhþe
Elde is me bistolen on er þan ich hit wiste
Ne may ich biseo me bifore for smoke ne for myste
Erewe we beoþ to donne god vuel al to þriste
More eye stondeþ mon of mon þan him to cryste
Þe wel ne doþ hwile he may hit schal him sore reowe
Hwenne alle men repen schule þat heo ear seowe
Dod to gode þat ye Muwen þe hwile ye beoþ alyue
Ne lipne no mon to muchel to childe ne to wyue
Þe him seolue foryet for wiue oþer for childe
He schal cumen on vuele stude bute god him beo Milde
Sende vch sum god bivoren him þe hwile he may to heouene
Betere is on almes biuoren þane beoþ after seouene
Ne beo þe leouere þan þi seolf þi mey ne þi mowe
Sot is þat is oþer mannes freond more þan his owe
Ne lipne no wif to hire were ne were to his wyue
Beo vor him seolue vych mon þe hwile he beoþ alyue
Wis is þat him seolue biþenkþ þe hwile he mot libbe
Vor sone willeþ him foryete þe fremede and þe sibbe
Þe wel nule do hwile he may ne schal he hwenne he wolde
Mony monnes sore iswynk ofte habbeþ vnholde
Ne scholde nomon don a virst ne slakien wel to donne
Vor mony mon bihoteþ wel þat hit foryeteþ sone
Þe mon þat wile syker beo to habbe godes blysse
Do wel him seolf þe hwile he may þenne haueþ he hit myd iwisse
Þeos riche men weneþ to beon syker þurh walles and þurh diche
Ah heo doþ heore ayhte in siker stude þat sendeþ hit to heoueriche
Vor þer ne þarf he beon adred of fure ne of þeue
Þar ne may hit bynyme þe loþe ne þe leoue
Þer ne þarf he beon ofdred of yefte ne of yelde
Þider we sendeþ and seolf bereþ to lutel and to selde
Þider we schulde drawen and don wel ofte and ilome
Ne may þer non hit vs bynymen myd wrongwise dome
Þider we schulden drawen and don wolde ye me ileue
Vor þer ne may hit vs bynyme þe king ne þe schirreue
Al þe beste þat we habbeþ þider we schulde sende
Vor þer we hit myhte vinden eft and habben o buten ende
He þat her doþ eny god to habbe godes ore
Al he schal vynde þer an hundred folde more
Þe þat ayhte wile holde wel þe hwile he may him wolde
Yeue hit for godes luue þenne doþ he hit wel iholde
Vre swynk and vre tylehþe is iwuned to swynde
Ah heo þat hit yeueþ for godes luue eft hit mowen ivynde
Ne schal non vuel beon vnbouht ne no god vnvorgulde
Vuel we doþ al to muchel god lasse þane we scholde
Þe þat mest doþ nv to gode and te þe leste to laþe
Eyþer to lutel and to muchel schal þunchen heom eft to baþe
Þer me schal vre werkes weyen byvore heouene kinge
And yeuen vs vre swynkes lean after vre earnynge
Everuych mon myd þat he haueþ may bugge heoueriche
Þe riche and þe poure boþe ah nouht alle ilyche
Þe poure myd his penye þe riche myd his punde
Þat is þe wunderlicheste ware þat euer was ifunde
And ofte god con more þonk ye þat yueþ him lasse
Alle his werkes and his yeftes is in ryhtwisnesse
Lvtel lok is gode leof þat cumeþ of gode wille
And lutel he let on muchel wowe þer þe heorte is ille
Heouene and eorþe he ouersyhþ his eyen beoþ so brihte
Sunne and Mone heuene and fur beoþ þeostre ayeyn his lyhte
Nis him forhole nowiht ne ihud so muchele beoþ his myhte
Nis no so derne dede idon in so þeostre nyhte
He wot hwat þencheþ and hwat doþ alle quyke wyhte
Nis no louerd such is crist ne king such vre dryhte
Heouene and eorþe and al þat is biloken is in his honde
He doþ al þat his wille is a watere and eke on londe
He makede fysses in þe sea and fuweles in þe lufte
He wit and wald alle þing and schop alle schafte
He wes erest of alle þing and euer byþ buten ende
He is on ewiche stude wende hwer þu wende
He is buuen and bineþen bivoren vs and bihinde
Þe þat godes wille doþ ichwer may him fynde
Hvych rune he iherþ þe wot alle dede
He þurhsyhþ vych monnes þonk wy hwat schal vs to rede
Þe þat brekeþ godes hes and gulteþ so ilome
Hwat schulle we seggen oþer don at þe muchele dome
Þe þat luueþ vnryht and heore lif vuele ledeþ
We þat neuer god ne duden þen heueneliche demeþ
Hwat schulle seggen oþer don þer engles heom drede
Crist for his muchele myhte hus helpe þenne and rede
Hwat schulle we beren vs bivoren Mid hwan schulle we queme
Þer schule beon deoulen so veole þat wulleþ vs forwreye
Nabbeþ heo nowiht foryete of al þat heo iseyen
Al þat we mysduden here heo hit wulleþ cuþe þere
Bute we habben hit ibet þe hwile we her were
Al heo habbeþ in heore wryte þat we mysduden here
Þah we hit nusten heo weren vre ifere
Hwat schulleþ horlinges don þe swiken and þe forsworene
Swiþe veole beoþ icleped and fewe beoþ icorene
Way hwi were heo biyete hwi weren heo iborene
Þat schulle beo to deþe idemed and euermore forlorene
Huych mon him seolue schal her bicleopien and ek deme
His owene werkes and his þouht to witnesse hit schal teme
Ne may him nomon deme so wel iwis ne al so ryhte
For non ne knoweþ so wel his þonk bute vre dryhte
Vych mon wot him seolue best his werkes and his wille
Þat lest wot he seyþ ofte mest and he þat al wot is stille
Nis no witnesse al so muchel so monnes owe heorte
For so seyþ þat vnhol is him seolue hwat him smeorteþ
Vych mon schal him seolue deme to deþe oþer to lyue
Þe witnesse of his owe werk þerto him schal dryue
And al þat euer mon hafþ idon seþþen heo com to monne
Al so he hit iseye on boke iwryten hit schal him þinche þenne
Ne schal nomon beon ydemed after his bigynnynge
Ah dom schal þolyen vych mon after his endinge
If þe ende is vuel al hit is vuel god yef vs god ende
God yef vs vre ende god hwider þat he vs lende
Þe mon þat neuer nule do god ne neuer god lif lede
Þat deþ cume to his dure he may sore adrede
Þat he ne Muwe bidden ore for þat ityt ilome
Vorþi is wis þat bit ore and bet bivore þe dome
Hwenne deþ is at þe dure wel late he bit ore
Wel late he leteþ þat vuel þenne he ne may do na more
Bilef sunne hwil þu myht and do bi godes lore
And do to gode hwat þu myht if þu wilt habben ore
For we hit ileueþ wel and dryhten seolf hit seyde
On hwiche tyme so euer þe mon ofþincheþ his mysdede
Oþer raþer oþer later Milce he schal ymete
Ah he þat nouht naueþ ibet muchel he haueþ to bete
Mony mon seyþ hwo rekþ of pyne þat schal habben ende
Ne bidde ich no bet bute ich beo ilesed a domes day of bende
Lutel wot he hwat is pyne and lutel he hit iknoweþ
Hwich hete is þar þe soule wuneþ hw bitter wynd þer bloweþ
Hedde he iwuned þer enne day oþer vnneþe one tyde
Nolde he for al þe Middelerd an oþer þer abyde
Swiþe grimlych stench þer is and wurþ wyþvten ende
And hwo þe enes cumeþ þer vt may he neuer þenne wende
Neuer ich in helle ne com ne þer to cume ne recche
Þah ich al þes worldes weole þer wende to vecche
Þat seyden þeo þat weren þer heo hit wisten myd iwisse
Þer þurh seorewe of seoue yer for sonenyhtes blysse
And for þe blysse þat ende haueþ endeles is þe pyne
Beter is worie wateres drung þane atter meynd myd wyne
Swynes brede is swete so is of þe wilde deore
Al to deore he hit buþ þat yeueþ þarvore his sweore
Ful wombe may lihtliche speken of hunger and of festen
So may of pyne þat not hwat hit is þat euermo schal lesten
Hedde he ifonded summe stunde he wolde seggen al oþer
And lete for crist beo wif and child fader suster and broþer
Al he wolde oþer don and oþerluker þenche
Hwenne he biþouhte on helle fur þat noþing ne may quenche
Eure he wolde in bonen beon and in godnesse wunye
Wiþ þat he myhte helle fur euer fleon and schonye
And lete sker al þes worldes weole and þes worldes blysse
Wiþ þat he myhte to heouene cumen and beo þer myd iwisse
Ich wile eu seggen of þe dome as ich eu er seyde
On þe day and on þe dome vs helpe cryst and rede
Þer we Muwen beon aferd and sore vs ofdrede
Þer vych schal seon him bifore his word and ek his dede
Al schal beon þer þeonne ikud þat er men lowen and stelen
Al schal beon þer þeonne vnwrien þat men her wrien and helen
Vve schulleþ alre monne lyf iknowe al so vre owe
Þer schulle beon euenynges þe riche and ek þe lowe
Þe dom schal beon sone idon ne lest he nowiht longe
Ne schal him nomon menen þer of strengþe ne of wronge
Þeo schullen habbe harde dom þat er weren harde
Þeo þat vuele heolde wrecche men and vuele lawe arerde
Alle þeo þat beoþ icumen of adam and of eve
Alle heo schule þider cumen and so we owen hit ileue
Þeo þat habbeþ wel idon after heore Mihte
To heoueriche heo schulle vare forþ myd vre dryhte
Þeo þat habbeþ feondes werk idon and þerin beoþ ifunde
Heo schulle fare forþ myd him into helle grunde
Þer ho schulle wunyen o buten ore and ende
Ne brekeþ nouht crist eft helle dure to lesen heom of bende
Nys no seollich þeh heom beo wo he mawe wunye eþe
Nul neuer eft crist þolye deþ to lesen heom of deþe
Enes drihte helle brek his freond he vt brouhte
Him seolue he þolede deþ for vs wel deore he vs abouhte
Nolde hit nomon do for me ne suster for broþer
Nolde hit sone do for vader ne nomon for oþer
Vre alre louerd for vs þrelles ipyned wes on rode
Vre bendes he vnbond and bouhte vs myd his blode
And we yeueþ vnneþe a stucche of vre brede
We ne þencheþ nouht þat he schal deme þe quyke and ek þe dede
Muchel luue he vs cudde wolde we hit vnderstonde
Þat vre elderne mysduden we habbeþ harde on honde
Deþ com i þis Middelerd þurh þe deofles onde
And sunne and sorewe and muchel swynk a watere and a londe
Vre forme faderes gult we abuggeþ alle
Al his ofsprung after him in harme is ifalle
Þurst and hunger chele and hete ache and vnhelþe
Þurh him com in þis myddelerd and oþe vnyselyhþe
Nere nomon elles ded ne sek ne non vnhele
Ah myhten libben euermo myd blysse and myd wele
Lutel hit þincheþ monymon ah muchel wes þe sunne
For whon alle þolieþ deþ þat comen of heore kunne
Vre sunne and vre sor vs may sore ofþunche
In sunnen we libbeþ alle and seorewe and in swynke
Hwenne god nom so muche wreche for one mysdede
We þat ofte mysdoþ we Mowen vs sore adrede
Adam and his ofsprung for ore bare sunne
Weren feole hundred wynter in pyne and on vnwunne
And þeo þat ledeþ heore lif myd vnriht and myd wronge
Bute hit godes mylce beo he beoþ þar wel longe
Godes wisdom is wel muchel and al so is his myhte
Nis his mylce nowiht lasse ah al by one wyhte
More he one may foryeue þan al volk agulte kunne
Þeyh seolf deouel myhte habbe mylce if he hit bigunne
Þe þat godes mylce sekþ iwis he hit may fynde
Ah helle kyng is oreles wiþ þon þat he may bynde
Þe þat doþ his wille mest he schal habbe wrst mede
His baþ schal beo wallynde pich his bed bernynde glede
Also ich hit telle as wyse men vs seyden
And on heore boke hit iwryten is þat me may hit reden
Ich hit segge for heom þat er þis hit nusten
And warny heom wiþ harme if heo me wulleþ lusten
Vnderstondeþ nv to me edye men and arme
Ich wille ou telle of helle pyne and warny of harme
Þar is hunger and þurst vuele tweye ivere
Þeos pyne þolieþ þer þat were metenyþinges here
Þar is wonyng and wop after vlche strete
Ho vareþ from hete to chele from chele to þar hete
Hwenne heo cumeþ in hete þe chele heom þincheþ lysse
Þenne heo cumeþ eft to chele of hete heo habbeþ mysse
Eyþer heom doþ wo ynouh nabbeþ heo none lisse
Heo nuten hweþer heom doþ wurse myd neuer none iwisse
Heo walkeþ euer and secheþ reste ah heo hit ne muwe imete
For heo nolde hwile heo myhten heore sunnen ibete
Heo scheecheþ reste þer non nys forþi ne muwen hi finde
Ah walkeþ þar boþe vp and dun so water doþ myd winde
Þis beoþ þe þat weren her Mid hwom me heold feste
And þeo þat gode biheyhte wel and nolden hit ileste
And þeo þat god were bygunne and fulendy hit nolden
Nv were her nv were þer heo nuste hwat heo wolden
Þet ich pych þat euer walleþ þat heo schulle habbe þere
Þeo þat ledeþ heore lyf vnwreste and eke false were
Þar is fur an hundredfolde hatture þane be vre
Ne may hit quenche no salt water ne auene strem ne sture
Þat is þet fur þat euer barnþ ne may hit nomon quenche
Þarinne beoþ þeo þat her wes leof poure men to swenche
Þeo þat were swikelemen and ful of vuele wrenche
And þeo þat ne myhte vuele do and was hit leof to þenche
Þeo þat luued reving and stale and hordom and drunken
And on deoueles werke bluþeliche swunken
Þeo þat were so lese þat me heom ne myhte ileuen
Medyorne domes men and wrongwise reuen
Þe þat wes leof oþer mannes wif and his owe leten
And þe þat sunegeþ ofte on drunken and on mete
Þeo þat wrecche men bynymeþ his eyhte and hit leyþ an horde
And lutel let on godes bode and of godes worde
Þeo þat almes nolde yeue þere he iseyh þe neode
Ne his poure kunesmen at him ne myhte nouht spede
Þe þat nolde here godes sonde þar he sat at his borde
And was leof oþer mannes þing leuere þan beon schulde
And weren al to gredi of seoluer and of golde
And luueden vntrewnesse þat heo schulden beon holde
And leten þat hi scolden do and duden þat heo ne scholden
Heo schulleþ wunyen in helle þe ueondes onwolde
Þe þat were gaderares of þisse worldes ayhte
And duden þat þe loþe gost heom tycede and tahte
And alle þeo þe myd dusye wise deouele her iquemeþ
Þeo beoþ nv in helle wiþ him fordon and fordemde
Bute þeo þat ofþincheþ her sore heore mysdede
And heore gultes gunnen lete and betere lif to lede
Þer beoþ neddren and snaken euethen and fruden
Þer tereþ and freteþ þat vuele spekeþ þe nyþfule and þe prude
Neuer sunne þer ne schineþ ne Mone ne steorre
Þer is muchel godes hete and muchel godes eorre
Euer þar is muchel smech þeosternesse and eye
Nis þer neuer oþer lyht bute þe swarte leye
Þer lyþ þe lodliche ueond in stronge raketeye
Þat is þe þat wes myd god in heouene swiþe heye
Þer beoþ ateliche ueondes and grysliche wyhtes
Þer schule þe wrecche soulen iseon þat sunegeden bi sihtes
Þer is þe loþe sathanas and beelzebub þe olde
Eþe heo mwue beon adred þat heom schulde biholde
Ne may non heorte hit þenche ne no tunge telle
Hw muche pyne hw ueole ueondes beoþ in þeostre helle
For al þe pyne þat her is nulle ich eu nouht lye
Nis hit bute gome and gleo al þat mon may her dreye
And yet ne doþ heom noþing so wo in þe loþe bende
Ase þat witen heore pyne ne schal habbe non ende
Þar beoþ þe heþene men þat were lawelese
Þet nes nouht of godes forbode ne of godes hese
Vuele cristenemen beoþ þer heorure nere
Þeo þat heore cristendom vuele heolden here
Yet heo beoþ a wrse stude anyþe helle grunde
Ne schullen heo neuer cumen up for marke ne for punde
Ne may helpe þer nouþer beode ne almesse
For nys noþer in helle ore ne foryeuenesse
Nu schilde him vych mon hwile he may wiþ þe ilke pyne
And warny vich his freond so ich habbe myne
Þeo þat schilde heom ne kunnen ich heom wille teche
Ich con beon eyþer if ich schal lycome and soule leche
Lete we þat god forbed alle monkunne
And do we þat he vs hat and schilde we vs wiþ sunne
Luuye we god myd vre heorte and myd alle vre myhte
Vre euencristen as vs seolf for so vs lerede dryhte
Al þat me redeþ and syngeþ bivoren godes borde
Al hit hongeþ and hald bi þisse twam worde
Alle godes lawe he fulleþ þe newe and ek þe olde
Þat haueþ þeos ilke two luuen and wel heom wile atholde
Ah soþ ich hit eu segge ofte we agulteþ alle
For strong hit is to stonde longe and lyht hit is to falle
Ah dryhten crist vs yeue strengþe stonde þat we mote
And of alle vre sunnen vs lete cume to bote
Vve wilneþ after worldes ayhte þat longe ne may ileste
And mest leggeþ vre swynk on þing vnstudeueste
If þat we swunken for gode half þat we doþ for eyhte
Nere we nouht so ofte bicherd ne so vuele byþouhte
Yef we seruede god so we doþ earmynges
We Mihte habbe more of heouene þan eorles oþer kynges
Ne mowe nouht weryen heom wiþ chele ne wiþ hunger
Ne wiþ elde ne wiþ deþe þe eldure ne þe yonge
Ah þer nys hunger ne þurst ne deþ ne vnhelþe ne elde
Of þis world we þencheþ ofte and þerof al to selde
Vve schulde vs biþenche wel ofte and wel ilome
Hwat we beoþ to hwan we schulen and of hwan we comen
Hw lutle hwile we beoþ here hw longe elleshware
And after gode wel wurche þenne ne þuruue noht kare
If we were wyse men þus we schulde þenche
Bute we wurþe vs iwar þes world vs wile fordrenche
Mest alle men he yeueþ drynke of one deofles schenche
He schal him cunne schilde wel yef he him wole biþenche
Mid almyhtyes godes luue vte we vs werie
Wiþ þeos wrecche worldes luue þe heo vs ne derye
Mid festen and almesse and beoden were we vs wiþ sunne
Mid þe wepnen þat god haueþ yeuen to alle monkunne
Lete we þeo brode stret and þene wey grene
Þat lat þe nyeþe to helle of folke and mo ich wene
Go we þene narewe wey þene wey so schene
Þer forþ fareþ lutel folk and þat is wel eþsene
Þe brode stret is vre wil þat is vs loþ to lete
Þe þat al feleweþ his wil he fareþ þe brode strete
Þe narewe wey is godes heste þat forþ fareþ wel fawe
Þat beoþ þeo þe heom schedeþ wel wiþ vych vnþewe
Þeos goþ vnneþe ayeyn þe cleo ayeyn þe heye hulle
Þeos leteþ awei al heore wil for godes hestes to fulle
Go we alle þene wei for he vs wile brynge
Mid þe fewe feyremen byuoren heouene kinge
Þer is alre Murehþe mest myd englene songe
Wel edy wurþ þilke mon þat þer byþ vnderuonge
Þe lest haueþ murehþe he haueþ so muche ne bit he namore
Hwo so þeo blisse for þisse foryet hit may him rewe sore
Ne may no pyne ne no wone beon in heouene riche
Þah þer beon wonynges feole and oþer vnyliche
Summe habbeþ lasse Murehþe and summe habbeþ more
Vych after þat he dude her and after þat heo swunken sore
Ne wrþ þer bred ne wyn ne nones kunnes este
God one schal beon eche lif and blisse eche reste
Þer nys nouþer fou ne grey ne konyng ne hermyne
Ne oter ne acquerne Beuveyr ne sablyne
Ne þer ne wurþ ful iwis worldes wele none
Al þe Murehþe þat me vs bihat al hit is god one
Nis þer no Murehþe so muchel so is godes syhte
He is soþ sunne and briht and day bute nyhte
He is vyche godes sul nys him nowiht wiþvte
Nis heom nones godes wone þat wuneþ hym abute
Þer is weole bute wone and reste bute swynke
Hwo may þider cume and nule hit schal hym sore ofþinche
Þer is blysse bute teone and lif wiþvte deþe
Þeo þat schulle wunye þer bliþe mvwen heo beon eþe
Þer is yonghede buten ealde and hele buten vnhelþe
Þer nys seorewe ne no sor neuer non vnhelþe
Seoþþe me dryhten iseo so he is myd iwisse
He one may beon and schal englene and monne blisse
Þeo schulen of him more iseon þat her him luuede more
And more iseon and iwyten his Milce and his ore
On him heo schullen fynden al þat mon may luste
And on lyues bec iseon al þat heo her nusten
Crist seolf one schal beon inouh to alle derlinges
He one is more and betere þan alle wordliche þinges
Inouh hi habbeþ þat hyne habbeþ þat alle þinges weldeþ
Him to seonne murie hit is so fayr he is to biholde
God is so swete and so muchel in his godnesse
Al þat wes and is is wel wurse and lasse
Ne may nomon hit segge ne wyten myd iwisse
Hu muchele Murehþe habbeþ heo þat beoþ in heuene blisse
To þare blisse bringe vs god þat lesteþ buten ende
Hwenne he vre saule vnbind of lichomliche bende
Crist vs lete such lif lede and habbe her such ende
Þat we mote to him cume hwenne we heonne wendeþ Amen
Bidde we nu leoue freond yonge and ek olde
Þat he þat þis wryt wrot his saule beo þer atholde Amen