þe leun stant on hille
and he man hunten here
Oþer þurg his nese smel
Smake þat he negge
Bi wilc weie so he wile
To dele niþer wenden
Alle hise fet steppes
After him he filleþ
Drageþ dust wiþ his stert
þer he steppeþ
Oþer dust oþer deu
þat he ne cunne is finden
driueþ dun to his den
þar he him bergen wille
An oþer kinde he haueþ
wanne he is ikindled
Stille liþ þe leun
ne stireþ he nout of slepe
Til þe sunne haueþ sinen
þries him abuten
þanne reiseþ his fader him
mit te rem þat he makeþ
þe þridde lage haueþ þe leun
þanne he lieþ to slepen
Sal he neure luken
þe lides of hise egen
Significacio prime nature
Welle heg is tat hil
þat is heuen riche
vre louerd is te leun
þe liueþ þer abuuen
wu þo him likede
to ligten her on erþe
Migte neure diuel witen
þog he be derne hunte
hu he dun come
Ne wu he dennede him
in þat defte meiden
Marie bi name
þe him bar to manne frame
þo ure drigten ded was
and doluen also his wille was
In a ston stille he lai
til it kam þe dridde dai
His fader him filstnede swo
þat he ros fro dede þo
vs to lif holden
wakeþ so his wille is
So hirde for his folde
He is hirde we ben sep
Silden he us wille
If we heren to his word
þat we ne gon nowor wille
KIþen i wille þe ernes kinde
Also ic it o boke rede
wu he neweþ his guþhede
hu he cumeþ ut of elde
Siþen hise limes arn unwelde
Siþen his bec is al towrong
Siþen hisfligt is al unstrong
and his egen dimme
Hereþ wu he neweþ him
A welle he sekeþ þat springeþ ai
boþe bi nigt and bi dai
þerouer he flegeþ and up he teþ
til þat he þe heuene seþ
þurg skies sexe and seuene
til he cumeþ to heuene
So rigt so he cunne
he houeþ in þe sunne
þe sunne swideþ al his fligt
and oc it makeþ his egen brigt
Hise feþres fallen for þe hete
and he dun mide to þe wete
Falleþ in þat welle grund
þer he wurdeþ heil and sund
and cumeþ ut al newe
Ne were his bec untrewe
His bec is get biforn wrong
þog hise limes senden strong
Ne maig he tilen him non fode
him self to none gode
þanne goþ he to a ston
and he billeþ þeron
Billeþ til his bec biforn
haueþ þe wrengþe forloren
Siþen wiþ his rigte bile
takeþ mete þat he wile
Al is man so is tis ern
wulde ge nu listen
Old in hise sinnes dern
Or he bicumeþ cristen
and tus he neweþ him þis man
þanne he nimeþ to kirke
Or he it biþenken can
hise egen weren mirke
Forsaket þore satanas
and ilk sinful dede
Takeþ him to ihesu crist
for he sal ben his mede
Leueþ on ure louerd crist
and lereþ prestes lore
Of hise egen wereþ þe mist
wiles he dreccheþ þore
his hope is al to godeward
and of his luue he lereþ
þat is te sunne sikerlike
þus his sigte he beteþ
Naked falleþ in þe funtfat
and cumeþ ut al newe
buten a litel wat is tat
his muþ is get untrewe
his muþ is get wel unkuþ
wiþ pater noster and crede
Fare he norþ er fare he suþ
leren he sal his nede
bidden bone to gode
and tus his muþ rigten
tilen him so þe sowles fode
þurg grace off ure drigtin
AN wirm is o werlde
wel man it knoweþ
Neddre is te name
þus he him neweþ
þanne he is forbroken and forbroiden
and in his elde al forwurden
Fasteþ til his fel him slakeþ
ten daies fulle
þat he is lene and mainles
and iuele mai gangen
he crepeþ cripelande forþ
his craft he þus kiþeþ
Sekeþ a ston þat a þirl is on
Narwe buten he nedeþ him
Nimeþ vnneþes þurg
for his fel he þer leteþ
his fles forþ crepeþ
walkeþ to þe waterward
wile þanne drinken
Oc he speweþ or al þe uenim
þat in his brest is bred
sro his birde time
drinkeþ siþen inog
and tus he him neweþ
þanne þe neddre is of his hid naked
and bare of his brest atter
If he naked man se
ne wile he him nogt neggen
oc he fleþ fro him
als he fro fir sulde
If he cloþed man se
cof he waxeþ
For up he rigteþ him
redi to deren
to deren er to ded maken
if he it muge forþen
wat if þe man war wurþe
and weren him cunne
figteþ wiþ þis wirm
and fareþ on him figtande
þis neddre siþen he nede sal
makeþ seld of his bodi
and sildeþ his heued
litel him is of hise limes
bute he lif holde
Knov cristene man
wat tu crist higtest
Atte kirke dure
þar þu cristned were
þu higtes to leuen on him
and hise lages luuien
to helden wit herte
þe bodes of holi kirke
If þu hauest is broken
Al þu forbreþes
forwurþes and forgelues
Eche lif to wolden
Elded art fro eche blis
So þis wirm o werld is
Newe þe fordi
so þe neddre doþ
It is te ned
Feste þe of stedefastnesse
and ful of þewes
and help þe pouremen
þe gangen abuten
Ne deme þe nogt wurdi
þat tu dure loken
up to þe heueneward
Oc walke wiþ þe erþe
mildelike among men
no mod þu ne cune
mod ne mannes vncost
oc swic of sineginge
and bote bid tu þe ai
boþe bi nigt and bi dai
þat tu milce mote hauen
of þine misdedes
þis lif bitokneþ þe sti
þat te neddre gangeþ bi
and tis is þe þirl of þe ston
þat tu salt þurg gon
Let þin filþe fro þe
so þe wirm his fel doþ
Go þu þan to godes hus
þe godspel to heren
þat is soule drink
sinnes quenching
Oc or sei þu in scrifte
to þe prest sinnes tine
feg þe þus of þi brest filde
and feste þe forþward
fast at tin herte
þat tu firmest higtes
þus art tu ging and newe
forþward be þu trewe
Nedeþ þe þe deuel nogt
for he ne mai þe deren nogt
oc he fleþ fro þe
so neddre fro de nakede
On þe cloþede þe neddre is cof
and te deuel cliuer on sinnes
Ai þe sinfule
bisetten he wile
and wiþ al mankin
he haueþ niþ and win
wat if he leue haue
of ure heuen louerd
for to deren us
So he ure eldere or dede
do we þe bodi in þe bale
and bergen þe soule
þat is ure heued geuelic
helde we it wurþlic
þe mire is magti
mikel ge swinkeþ
In sumer and in softe weder
So we ofte sen hauen
In þe heruest
hardilike gangeþ
and renneþ rapelike
and resteþ hire seldum
and fecheþ hire fode
þer ge it mai finden
gaddreþ ilkines sed
boþen of wude and of wed
Of corn and of gres
þat ire to hauen es
haleþ to hire hole
þat siþen hire helpeþ
þar ge wile ben winteragen
caue ge haueþ to crepen in
þat winter hire ne derie
Mete in hire hule þat
þat ge muge biliuen
þus ge tileþ þar
wiles ge time haueþ
so it her telleþ
oc finde ge þe wete
corn þat hire qwemeþ
Al ge forleteþ þis oþer seþ
þat ic er seide
Ne bit ge nowt de barlic
beren abuten
oc suneþ it and sakeþ forþ
so it same were
get is wunder of þis wirm
more þanne man weneþ
þe corn þat ge to caue bereþ
al get bit otwinne
þat it ne forwurþe
ne waxe hire fro
er ge it eten wille
þe mire muneþ us
mete to tilen
Long liuenoþe
þis little wile
þe we on þis werld wunen
for þanne we of wenden
þanne is ure winter
we sulen hunger hauen
and harde sures
buten we ben war here
do we forþi so doþ þis der
þanne be we derue
On þat dai þat dom sal ben
þat it ne us harde rewe
Seke we ure liues fod
þat we ben siker dere
So þis wirm in winter is
þan ge ne tileþ nummore
þe mire suneþ þe barlic
þanne ge fint te wete
þe olde lage we ogen to sunen
þe newe we hauen moten
þe corn þat ge to caue bereþ
all ge it bit otwinne
þe lage us lereþ to don god
and forbedeþ us sinne
It bet us erþliche bodes
and bekued euelike
It fet þe licham and te gost
oc nowt o geuelike
vre louerd crist it leue us
þat his lage us fede
nu and o domesdei
and tanne we hauen nede
þe hert haueþ kindes two
and forbisnes oc al so
þus it is on boke set
þat man clepeþ fisiologet
He drageþ þe neddre of de ston
þurg his nese up onon
of þe stoc er of þe ston
for it wile þerunder gon
and sweleþ it wel swiþe
þerof him brinneþ siþen
of þat attrie þing
wiþinnen hehaueþ brenning
he lepeþ þanne wiþ mikel list
of swet water he haueþ þrist
he drinkeþ water gredilike
til he is ful wel sikerlike
Ne haueþ þat uenim non migt
to deren him siþen non wigt
oc he werpeþ er hise hornes
in wude er in þornes
and gingid him þus þis wilde der
So ge hauen nu lered her
Alle we atter dragen off ure eldere
þe broken drigtinnes word þurg þe neddre
þerþurg haueþ mankin
boþen niþ and win
golsipe and giscing
giuernesse and wissing
pride and ouerwene
swilc atter imene
Ofte we brennen in mod
and wurþen so we weren wod
þanne we þus brennen
bihoueþ us to rennen
to cristes quike welle
þat we ne gon to helle
drinken his wissing
it quenchet ilc siniging
forwerpen pride eurilc del
so hert doþ hise hornes
gingen us tus to godeward
and gemen us siþen forþward
þe hertes hauen anoþer kinde
þat us og alle to ben minde
Alle he arn off one mode
For if he fer fecchen fode
and he ouer water ten
wile non at nede oþer flen
Oc on swimmeþ biforn
and alle þe oþre folegen
weþer so he swimmeþ er he wadeþ
Is non at nede þat oþer lateþ
Oc leigeþ his skinbon
on oþres lendbon
gef him þat biforn teþ
Bilimpes for to tirgen
Alle þe oþre cumen mide
and helpen him for to hertien
beren him of þat water grund
up to þe lond al heil and sund
and forþen here nede
þis wune he hauen hem bitwen
þog he an hundred togiddre ben
þe hertes costes we ogen to munen
Ne og ur non oþer to sunen
oc eurilc luuen oþer
also he were his broder
wurþen stedefast hiswine
ligten him of his birdene
helpen him at his nede
god giueþ þerfore mede
we sulen hauen heuenriche
gef we bitwixen us ben briche
þus is ure louerdes lage
luuelike to fillen
herof haue we mikel ned
þat we þarwiþ ne dillen
A wilde der is
þat is ful of fele wiles
fox is hire to name
for hire queþsipe
husebondes hire haten
for hire harm dedes
þe coc and te capun
ge feccheþ ofte in þe tun
and te gandre and te gos
bi þe necke and bi þe nos
haleþ is to hire hole
forþi man hire hatieþ
hatien and hulen
boþe men and fules
Listneþ nu a wunder
þat tis der doþ for hunger
goþ o felde to a furg
and falleþ þarinne
In eried lond er in erþchine
forto bilirten fugeles
Ne stereþ ge nogt of þe stede
a god stund deies
oc dareþ so ge ded were
Ne drageþ ge non onde
þe rauen is swiþe redi
weneþ þat ge rotieþ
and oþre fules hire fallen bi
For to winnen fode
derflike wiþuten dred
he wenen þat ge ded beþ
he wullen on þis foxes fel
and ge it wel feleþ
ligtlike ge lepeþ up
and letteþ hem sone
gelt hem here billing
raþe wiþ illing
tetoggeþ and tetireþ hem
mid hire teþ sarpe
Fret hire fille
and goþ þan þer ge wille
Twifold forbisne in þis der
to frame we mugen finden her
warsipe and wisedom
wiþ deuel and wiþ iuel man
þe deuel dereþ dernelike
he lat he ne wile us nogt biswike
he lat he ne wile us þon non loþ
and bringeþ us in a sinne and ter he us sloþ
he bit us don ure bukes wille
eten and drinken wiþ unskil
and in ure skemting
he doþ raþe a foxing
he billeþ one þe foxes fel
wo so telleþ idel spel
and he tireþ on his ket
wo so him wiþ sinne fet
and deuel geld swilk billing
wiþ same and wiþ sending
and for his sinfule werk
ledeþ man to helle merk
þe deuel is tus þe fox ilik
miþ iuele breides and wiþ swik
and man al so þe foxes name
arn wurþi to hauen same
for wo so seieþ oþer god
and þenkeþ iuel on his mod
fox he is and fend iwis
þe boc ne legeþ nogt of þis
So was herodes fox and flerd
þo crist kam into þis middelerd
he seide he wulde him leuen on
and þogte he wulde him fordon
Seftes sop ure seppande
sene is on werlde
leiþe and lodlike
þus we it leuen
manikines þing
alle manne to wissing
þe spinnere on hire swid ge weveþ
festeþ atte hus rof
hire fodredes
o rof er on ouese
so hire is on elde
werpeþ þus hire web
and weueþ on hire wise
þanne ge it haueþ al idigt
þeþen ge driueþ
hitt hire in hire hole
oc ai ge it biholdeþ
til þat þer fleges faren
and fallen þerinne
wiþeren in þat web
and wilen ut wenden
þanne renneþ ge rapelike
for ge is ai redi
nimeþ anon to þe net
and nimeþ hem þere
bitterlike ge hem bit
and here bane wurþeþ
drepeþ and drinkeþ here blod
doþ ge hire non oþer god
bute fret hire fille
and dareþ siþen stille
þif wirm bitokneþ þe man
þat oþer biswikeþ
on stede er on stalle
stille er lude
in mot er in market
er oni oþer wise
he him bit
þan he him bale felleþ
and he drinkeþ his blod
wanne he him dreueþ
and þo freteþ hem al
þan he him iuel werkeþ
Cethegrande is a fis
þe moste þat in water is
þat tuwuldes seien get
gef þu it soge wan it flet
þat it were a neilond
þat sete one þe se sond
þis fis þat is vnride
þanne him hungreþ he gapeþ wide
vt of his þrote it smit an onde
þe swetteste þing þat is o londe
þerfore oþre fisses to him dragen
wan he it felen he aren fagen
he cumen and houen in his muþ
of his swike he arn uncuþ
þis cete þanne hise chaueles lukeþ
þise fisses alle in sukeþ
þe smale he wile þus biswiken
þe grete maig he nogt bigripen
þis fis wuneþ wiþ þe se grund
and liueþ þer eure heil and sund
til it cumeþ þe time
þat storm stireþ al þe se
þanne sumer and winter winnen
ne mai it wunen þerinne
So droui is te sees grund
ne mai he wunen þer þat stund
oe stireþ up and houeþ stille
wiles þar weder is so ille
þe sipes þat arn on se fordriuen
loþ hem is ded and lef to liuen
biloken hem and sen þis fis
an eilond he wenen it is
þerof he aren swiþe fagen
and mid here migt þarto he dragen
sipes on festen
and alle up gangen
Of ston mid stel in þe tunder
wel to brennen one þis wunder
warmen hem wel and heten and drinken
þe fir he feleþ and doþ hem sinken
for sone he diueþ dun to grunde
he drepeþ hem alle wiþuten wunde
þis deuel is mikel wiþ wil and magt
So wicches hauen in here craft
he doþ men hungren and hauen þrist
and mani oþer sinful list
tolleþ men to him wiþ his onde
wo so him folegeþ he findeþ sonde
þo arn þe little in leue lage
þe mikle ne maig he to him dragen
þe mikle i mene þe stedefast
in rigte leue mid fles and gast
wo so listneþ deueles lore
on lengþe it sal him rewen sore
wo so festeþ hope on him
he sal him folgen to helle dim
IN þe se senden
selcuþes manie
þe mereman is
a meiden ilike
on brest and on bodi
oc al þuf ge is bunden
fro þe noule niþerward
ne is ge no man like
oc fis to fuliwis
mid finnes waxen
þis wunder wuneþ
in wankel stede
þer þe water sinkeþ
sipes ge sinkeþ
and scaþe þuf werkeþ
mirie ge singeþ þis mere
and haueþ manie stefnes
manie and sille
oc it ben wel ille
sipmen here steringe forgeten
for hire stefninge
slumeren and slepen
and to late waken
þe sipes sinken mitte suk
ne cumen he nummor up
Oc wise men and warre
agen cunen chare
ofte arn atbrosten
mid here brest ouel
he hauen herd told of þis mere
þat tus uniemete
half man and half fis
sum þing tokneþ bi þis
Fele men hauen þe tokning
of þif forbisnede þing
wiþuten weren wulues fel
wiþinnen arn he wulues al
he speken godcundhede
and wikke is here dede
here dede is al vncuþ
wiþ þat spekeþ here muþ
twifold arn on mode
he sweren bi þe rode
bi þe sunne and bi þe mone
and he þe legen sone
mid here sage and mid here song
he þe swiken þer imong
þin agte wiþ swiking
þi soule wiþ lesing
Elpes arn in Inde riche
on bodi borlic berges ilike
he togaddre gon o wolde
so sep þat cumen ut of folde
and behinden he hem sampnen
þanne he sulen oþre strenen
Oc he arn so kolde of kinde
þat no golsipe is hem minde
til he noten of a gres
þe name is mandragores
Siþen he bigeten on
and two ger he þermide gon
þog he þre hundred ger
on werlde more wuneden her
bigeten he neuermor non
so kold is hem siþen blod and bon
þanne ge sal hire kindles beren
In water ge sal stonden
In water to mid side
þat wanne hire harde tide
þat ge ne falle niþer nogt
þat is most in hire þogt
For he ne hauen no liþ
þat he mugen risen wiþ
Hu he resteþ him þis der
þanne he walkeþ wide
herkne wu it telleþ her
for he is al unride
A tre he sekeþ to fuligewis
þat is strong and stedefast is
and leneþ him trostlike þerbi
þanne he is of walke weri
þe hunte haueþ biholden þis
þe him wille swiken
wor his beste wune is
to don hise willen
Sageþ þis tre and underset
o þe wise þat he mai bet
and hileþ it wel þat he it nes war
þanne he makeþ þerto char
him seluen sit olon bihalt
weþer his gin him out biwalt
þanne cumeþ þis elp unride
and leneþ him up on his side
slepeþ bi þe tre in þe sadue
and fallen boden so togaddre
gef þer is noman þanne he falleþ
he remeþ and helpe calleþ
remeþ reufulike on his wise
hopeþ he sal þurg helpe risen
þanne cumeþ þer on gangande
hopeþ he sal him don ut standen
Fikeþ and fondeþ al his migt
ne mai he it forþen no wigt
Ne can he þan non oþer
oc remeþ mid his broþer
manie and mikle cume þer sacande
wenen him on stalle maken
oc for þe helpe of hem alle
ne mai he cumen so on stalle
þanne remen he alle a rem
so hornes blast oþer belles drem
For here mikle reming
rennande cumeþ a gungling
raþe to him luteþ
his snute him under puteþ
and mitte helpe of hem alle
þis elp he reisen on stalle
and tusatbrested þis huntes breid
oþe wise þat ic haue gu seid
þus fel adam þurg a tre
vre firste fader þat fele we
Moyses wulde him reisen
migte it no wigt forþen
After him prophetes alle
migte her non him maken on stalle
on stalle i seie þer he er stod
to hauen heuenriche god
he suggeden and sorgeden and weren in þogt
wu he migten him helpen ovt
þo remeden he alle onder steuene
alle hege up to þe heuene
for here care and here calling
hem cam to crist heuen king
he þe is ai in heuene mikel
wurþ her man and tus was litel
drowing þolede in ure manhede
and tus adam he undergede
reisede him up and al mankin
þat was fallen to helle dim
IN boke is þe turtres lif
writen o rime wu lagelike
ge holdeþ luue al hire lif time
gef ge ones make haueþ
fro him ne wile ge siþen
muneþ wimmen hire lif
ic it wile gu reden
bi hire make ge sit o nigt
o dei ge goþ and flegeþ
wo so seit he sundren ovt
i seie þat he legeþ
Oc if hire make were ded
and ge widue wore
þanne flegeþ ge one and fareþ
non oþer wile ge more
buten one goþ and one sit
and hire olde luue abit
In herte haueþ him nigt and dai
so he were oliue ai
List ilk lefful man herto
and herof ofte reche
vre sowle atte kirke dure
ches hire crist to meche
he is ure soule spuse
luue we him wiþ migte
and wende we neure fro himward
be dai ne be nigte
þog he be fro ure sigte faren
be we him alle trewe
non oþer louerd ne leue we
ne nonluue newe
leue we þat he liueþ ai
up on heuenriche
and þeþen he sal cumen eft
and ben us alle briche
for to demen alle men
oc nout on geuelike
hise loþe men sulen to helle faren
hise leue to his riche
Panter is an wilde der
Is non fairere on werlde her
he is blac so bro of qual
miþ wite spottes sapen al
wit and trendled als a wel
and itt bicumeþ him swiþe wel
wor so he wuneþ þis panter
he fedeþ him al mid oþer der
of þo þe he wile he nimeþ þe cul
and fet him wel til he is ful
In his hole siþen stille
þre dages he slepen wille
þan after þe þridde dai
he riseþ and remeþ lude so he mai
ut of his þrote cumeþ a smel
mid his rem forþ oueral
þat ouercumeþ haliweie
wiþ swetnesse ic it gu seie
and al þat eure smelleþ swete
be it drie be it wete
For þe swetnesse off his onde
wor so he walkeþ o londe
wor so he walked er wor so he wuneþ
Ilk der þe him hereþ to him cumeþ
and folegeþ him up one þe wold
for þe swetnesse þe ic gu haue told
þe dragunes one ne stiren nout
wiles te panter remeþ ogt
oc daren stille in here pit
als so he weren of dede offrigt
CRist is tokned þurg þis der
wos kinde we hauen told gu her
for he is faier ouer alle men
so euen sterre ouer erþe fen
ful wel he taunede his luue to man
wan he þurg holi spel him wan
and longe he lai her in an hole
wel him dat he it wulde þolen
þre daies slep he al on on
þanne he ded was in blod and bon
vp he ros and remede iwis
os helle pine of heuene blis
and steg to heuene uvemest
þer wuneþ wiþfader and holi gast
Amonges men a swete smel
he let her of his holi spel
worþurg we mugen folgen him
into his godcundne se fin
and þat wirm ure wiþerwine
wor so of godes word is dine
ne dar he stiren ne noman deren
þer wile he lage and luue beren
þE culuer haueþ costes gode
alle wes ogen to hauen in mode
seuene costes in hire kinde
alle it ogen to ben us minde
ge ne haueþ in hire non galle
simple and softe be we alle
ge ne liueþ nogt bi lagt
Ile robbinge do we of bac
þe wirm ge leteþ and liueþ bi þe sed
of cristes lore we haue ned
wiþ oþre briddes ge doþ as moder
so og ur ilk to don wiþ oþer
woning and groning is lic hire song
bimene we us we hauen don wrong
In water ge is wis of heuekes come
and we in boke wiþ deules nome
In hole of ston ge makeþ hire nest
In cristes milce ure hope is best