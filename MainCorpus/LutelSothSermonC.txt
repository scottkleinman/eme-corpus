Herknied alle gode men
And stille sitteþ adun 
And ich eou wule tellen
a lutel sermun 
Wel we witen alle 
þag ich eou noȝt ne telle 
Hu adam vre vorme fader 
adun vel into helle 
Schomeliche he uorles
þe blisse þat he hedde 
To ȝiuernesse and prude 
none neode he nedde 
He nom þen appel of þe tre 
þat him forbode was 
So reusful dede idon
neuer non nas 
He made him into helle falle 
And efter him his children alle 
Þer he was fort ure drihte 
Hine bohte mid his mihte 
He hine alesede mid his blode 
Þat he schedde
upon þe rode 
To deþe he ȝef him for us alle 
Þo we weren so stronge atfalle 
Alle bacbiteres 
wendet to helle 
Robberes and reueres 
and þe monquelle 
Lechurs and horlinges 
þider sculen wende 
And þer heo sculen wunien 
euere buten ende 
Alle þeos false chepmen 
þe feond heom wule habbe 
Bachares and brueres 
for alle men heo gabbe 
Loȝe heo holdet hore galun 
mid berme heo hine fulleþ 
And euer of þe purse 
þat seluer heo tulleþ 
Boþe heo makeþ feble 
heore bred and heore ale 
Habben heo þat seluer 
ne tellet heo neuer tale 
Godemen for godes luue 
bileueþ suche sunne 
For atten ende hit binimeþ
heueriche wunne 
Alle prestes wifes 
ich wot heo beoþ forlore 
Þes persones ich wene 
ne beoþ heo noȝt forbore 
Ne þeos prude ȝungemen 
þat luuieþ malekin 
And þeos prude maidenes 
þat luuieþ Ianekin 
At chirche and at cheping 
hwanne heo togadere come 
Heo runeþ togaderes 
and spekeþ of derne luue 
Hwenne heo to chirche comeþ 
to þe haliday 
Eueruch wile his leof iseon 
þer ȝef he may 
Heo biholdeþ wadekin 
mid swiþe gled eye 
Atom his hire pater noster 
biloken in hire teye 
Masses and matines 
ne kepeþ heo nouht 
Robin wule Gilot 
leden to þen ale 
And sitten þer togederes 
and tellen heore tale 
He mai quiten hire ale 
and soþen do þat gome 
An eue to go mid him 
ne þunchet hire no schome 
Hire sire and hire dame 
þreteþ hire to bete 
Nule heo forgo Robin 
for al heore þrete 
Euer heo wile hire schere 
ne com hire nomon neh 
Fort þat hire wombe 
up arise an heh 
Godemen for godes luue 
bileueþ eoure sunne 
For aten ende hit binimeþ 
heueriche wunne 
Bidde we seinte marie 
for hire milde mode 
For þe teres þat heo wep 
for hire sone blode 
Al so wis so he god his 
for hire erndinge 
To þe blisse of heuene 
he us alle bringe 
AMEN 