<title>An Orison of our Lady</title>
ON hire is al mi lif ilong 
Of hwam ich wule singe
And herien hire þeramong 
Heo gon us bote bringe 
Of helle pine þat is strong 
Heo brohte us blisse þat is long
Al þurh hire chilþinge 
Ich bidde hire one mi song 
Heo ȝeoue us god endinge 
Þah we don wrong 
Þu art hele and lif and liht 
And helpest al monkunne 
Þu us hauest ful wel idiȝt 
Þu ȝeue us weole and wunne 
Þu brohtest dai and eve niȝt 
Heo broȝte woht þu broȝtest riȝt 
Þu almesse and heo sunne 
Bisih to me lauedi briȝt 
Hwenne ich schal wende heonne 
So wel þu miht 
Al þis world schal ago 
Wiþ seorhe and wiþ sore 
And al þis lif we schule forgo 
Ne ofþunche hit us so sore 
Þis world nis butent ure ifo 
Þarfore ich þenche hirne atgo 
And do bi godes lore 
Þis liues blisse nis wurþ a slo 
Ich bidde god þin ore 
Nu and eueremo 
To longe ich habbe sot ibeo 
Wel sore ich me adrede 
Iluued ich habbe gomen and gleo 
And prude and feire wede 
Al þat is dweole wel i seo 
Þarfore ich þenche sunne fleo 
And alle mine sot dede 
Ich bidde hire to me biseo 
And helpe me and rede 
Þat is so freo 
Agult ich habbe weilawei 
Sunful ich am an wrecche 
Awrec þe nu on me leuedi 
Er deþ me honne fecche 
Do nim þe wreche ich am redi 
Oþer let me liuen and amendi 
Þat no feond me ne drecche 
For mine sunnes ich am sori 
Of þis world ich ne recche 
Leuedi merci AMen 

<title>Doomsday</title>
Hwenne ich þenche of domesdai 
Ful sore ime adrede 
Þer schal after his werk 
euch mon fongen mede 
Ich habbe crist agult 
wiþ þoȝtes and wiþ dede 
Lauerd crist godes sone 
wat is me to rede 
Þat fur schal kumen in þis world 
On one suneniȝte 
Forbernen al þis middelerd 
so crist hit wolde diȝte 
Boþe in þe water and in þat lond 
þe flures þat beoþ brihte 
Iherd beo þu lauerd 
so muchel beþ þine mihte 
Þe engles in þe daired 
bleweþ heore beme 
Þenne comeþ ure lauerd crist
his domes for to deme 
Ne helpeþ hit noht þenne 
to wepen ne to remen 
Þat haueþ lutel idon 
þat godd were icweme 
From þat adam was ischapen 
to comen domesdai 
Moni of þisse riche 
þat wereden foh and grei 
An rideþ uppe stede
and uppen palefrai 
Heo schulen atte dome 
suggen weilawei 
Ne schulen heo nowþer fiȝte
mid schelde ne mid spere 
Mid helme ne mid brunie 
ne mid non oþer gere 
Ne schal þer nomon oþer 
mid wise wordes were 
Bute heore almesdede 
heore ernde schal bere 
Heo schulen iseon þe lauedi 
þat ihesu crist ofkende 
Bitweonen hire armes 
sweteliche he wende 
Þe wile þat we mihte 
to lute we hire sende 
Þat makede þe cwed
so fule he us blende 
Heo schul iseon þene king
þat al þis world wrohte 
An uppon þe rode 
Mid stronge pine abohte 
Adam and his ofspring 
in helle he heom sohte 
To bidden his milce 
to late we beod biþohte 
Þer stondeþ þe riȝtwise 
on his riȝt honde 
An þe sunfule
so ateliche heo stondeþ 
Mid heore sunnen iwriten 
þat is so muchel schonde 
Þer hit schulen alle iseon 
al þat her weren a londe 
Wiþ þe riȝtwise
he spekeþ wordes swete 
Comeþ her mine freond 
oure sunnes for to lete 
In mine fader boure 
ow is imaked sete 
Þer ow schulen engles 
ful sweteliche grete 
Wiþ þe sunfule 
also ȝe mahen ihere 
Goþ awariede gostes 
feondes ifere 
Into berninde fur 
of blisse ȝe beoþ skere 
For ȝe owre sunnen 
of þisse worlde bere 
Bidde we ure lauedi 
swetest alre þinge 
Þat heo ure erende beore 
to þen heuonkinge 
For his holi nome
and for hire herendinge 
Þat heo ure sawle 
to heouerige bringe 
 
<title>Death</title>
Ihereþ of one þinge 
þat ȝe ohen of þenche 
Ȝe þat werieþ riche schrud 
and sitteþ on oure benche 
Þah me kneoli ou biuore 
and mid win schenche 
From þe dreorie deaþ 
ne mai nomon atblenche 
Ȝe þat sittet ischrud
wiþ skarlet and wiþ palle 
Wel soþe tiþinge
Ich ou wile telle 
Þe feond þencheþ iwis 
þe sawle forto cwelle 
Ase we hit findeþ iwriten 
in þe goddspelle 
Ah of one þinge 
we schule nime gome 
Þat we weren poure 
þa we hider come 
We hit hereþ iwis 
swiþe ofte and ilome 
Þe sawle and þe licome 
selde heo beoþ isome 
Hwenne þat child bid iboren 
and on eorþe ifalle 
Nolde ich ȝeuen enne peni 
for his weden alle 
Ah seoþþen moni mon 
biȝet bores and halle 
Forhwi þe wrecche sawle
schal into pine ualle 
Þenche we on þe laste dai 
þat we schule heonne fare 
Vt of þisse worlde 
wiþ pine and wiþ kare 
Al so we hider comen 
naked and bare 
And of ure sunnen 
ȝeuen ondsweare 
Nabbe no mon so muchel 
al hit wolle agon 
His lond and his hus
and his hom 
Þe sorie soule 
makeþ hire mon 
Iwis ne mai atblenche
ure neauer non 
Þenne þe latemest dai 
deþ haueþ ibrouhit 
Binimeþ ure speche 
ure siht and ure þoht 
And in euche lime
deþ us hafþ þurhsoht 
Þenne beoþ ure blisse 
al iturnd to noht 
Ne miȝte no tunge tellen 
þat euer wes iboren 
Þe stronge pine of helle 
þah he hedde isworen 
Er þe sawle and þe bodi
a two beon todrehen 
Bute crist þat lesede his folc 
þat þer wes forloren 
Anon so þe sawle 
biþ ifaren ut 
Me nimeþ þe licome 
and preoneþ in a clut 
Þat wes so modi and so strong 
and so swiþe prud 
And wes iwoned to werien 
moni a feir schrud 
Nu liþ þe cleiclot 
al so þe ston 
And his freondes striueþ 
to gripen his iwon 
Þe sorie sowle
makeþ hire mon 
Of alle hire erure freond 
nu nafþ heo non 
Þenne saiþ þe sawle 
wiþ sorie chere 
Awai þu wrecche fole bali 
nu þu list on bere 
Ich schal habben for þe
fendes to ifere 
Awai þat þu euere 
to monne ischape were 
Ne schaltu neauer sitten 
on bolstre ne on benche 
Ne neuer in none halle 
þer me uin schencheþ 
For þine fule sunnen 
and for þin uniwrenche 
Hi schal wrecche sawle
to ateliche stenche 
Hwer beoþ alle þine frond 
þat faire þe bihete 
And feire þe igretten 
bi weies and bi strete 
Nu heo wolleþ wrecche 
alle þe forlete 
Nolden he horestonkes
non nu þe imete 
Hwer beoþ þine dihsches 
midd þine swete sonde 
Hwer beoþ þine nappes 
þat þe glideþ to honde 
Hwer is þi bred and þin ale 
þi tunne and þine stonde 
Nu þu schalt in þe putte 
wunie wid þe wonde 
Of me þu heuedest miȝte 
to don al þine wille 
Euer þu were abuten 
us bo for to spille 
Nu þu schalt wrecche
liggen ful stille 
And ich schal þine gultes 
abuggen ful ille 
Hwi noldest þu mid crist 
maken us isahte 
Masse leten singe
of þat he þe bitahte 
Euer þu were abuten
to echen þin ahte 
Forþi we beoþ an ende
boþe bipahte 
Yelde wole me for þe
masse lete singe 
Oþer in holi chirche 
don ei offringe 
Me wule for þin ahte
make striuinge 
And pute þe wiþuten 
of alle þine þinge 
Li awariede bali
þat neauer þu ne arise 
Hwenne ich þenche þe uppon 
ful sore me mai agrise 
For ich schal bernen in fur 
and chiuerin in ise 
And euer beon in pinen
a feole kunne wise 
Nu schal þin halle 
Mid spade beon iwroȝt 
And þu schald þerinne 
wrecche beon ibroȝt 
Nu schulen þine weden 
Alle beon isoȝt 
Me wule swopen þin hus
and ut mid þe swoft 
Þi bur is sone ibuld 
þat þu schald wunien inne 
Þe rof þe firste 
schal ligge oþine chinne 
Nu þe sculen wormes 
wunien wiþinne 
Ne mai me heom vt driuen 
wiþ nones kunnes ginne 
Nu is afered of þe 
þi mei and þi mowe 
Alle heo wereþ þe weden 
þat er weren þin owe 
And þu schald nu in eorþe 
liggen ful lohe 
Wai hwi noldestu er 
of þisse beon icnowe 
Nu schal forrotien
þine teþ and þi tunge 
Þi mahe and þi milte 
þi liure and þi lunge 
And þi þrotebolle
þat þu mide sunge 
And þu schal in þe putte
faste beon iþrunge 
Hwer beoþ þine weines
þat þe leoue were 
Of alle þine riche weden
nu þu ard al skere 
Beo þu in þe putte
wormes ifere 
Hit biþ sone of þe
al so þu neauer nere 
Al þat ich hatede
hit þuȝte þe ful god 
Þat makede þe qued þat
þat þe bistod 
Heuedest þu þi wille 
þu were al wod 
And ich am wrecche sawle
ful sorimod 
Nu þu schald bileuen 
and icht mot fare nede 
For alle þine gultes
fongon ischal mede 
Þat is hunger and chelc
and furberninge glede 
And so me wule sathanas
ful ateliche brede 
ICh am sori inoh 
bi dai and bi niht 
Ischal to þeostre stude 
þer neauer ne kumeþ liht 
Þar ischal imete
moni a ful wiht 
Ne schal ich neauer iseo
crist þat is so briht 
IN ful a bitter baþ
baþien ich schal naked 
Of pisch and of bruneston
wallinde is imaked 
Þer is sathanas þe cwed
redi wiþ his rake 
And swo he me wule forswolehen
þe furberninde drake 
Þah al þat fur in þis world
togedere were ibroht 
Aȝeines þare hete
nere hit al noht 
Wo is him aliue
þat þerinne is ibroht 
Awai þas ilke pine 
þu hauest me bisoht 
Hwo isehe þene cwed 
hu lodlich he beo 
Hornes on his heaued 
hornes on his cneo 
Nis no þing aliue
þat so ateliche beo 
Wo is heom ine helle 
þet hine schule iseo 
He ȝeoneþ mid his muþe
and stareþ mid his eȝe 
Of his neoseþurles
cumeþ þe rede leie 
Þat fur springeþ him vt 
of eueruche Breye 
He moste deie for care 
hwase hine iseȝe 
Also beoþ his eȝeputtes
ase a bruþen led 
Þat fur springeþ him of
wunderliche red 
Ne mai no tunge telle
hu lodlich is þe cwed 
Hwase lokede him on
for care he miȝte beo dead 
Holde we us clene
ut of hordom 
Masse leten singen 
and almesdede don 
And wiþ hali chirche
maken us isom 
Þenne mohe we cwemen
crist at þe dom 
Þe king þat al þis world scheop
þurh his holi miȝte 
Biwite vre sawle
from þan fule wiȝte 
And lete us hatie þat woh
and luuie þat riȝte 
And bringe ure sawle
to heoueriche liȝte AMEN 
 
<title>Ten Abuses</title>
Hwan þu sixst on leode 
King þat is wilful 
And domesmon niminde 
Proest þat is wilde 
Bischop slou 
Old mon lechur 
Ȝunch mon lieȝer 
Wimmon schomeles 
Child unþeaud 
Þral vnbuxsum 
Aþeling briþeling 
Lond wiþute laȝe 
Al so seide bede 
Wo þere þeode