The Woman of Samaria and Fortune
Scrubbed

<title>The Woman of Samaria</title>
Þo ihesu crist an eorþe was Mylde weren his dede
Alle heo beoþ on boke iwryten þat me may heom rede
Þo he to monne wes iboren of þare swete Marie
And wes to ful elde icumen he venk to prechie 
A lutel tefor þe tyme þat he wolde deþ þolye
He neyleyhte to one bureh þat hatte samarie
Al so he þiderward sumþing neyhleyhte
He sende his apostles byvoren and het heom and tauhte 
Heore in and heore bileuynge greyþi þat heo schulde
Heo duden heore louerdes hestes ase þeines heolde
Al so heo weren agon þe apostles evervychone
Iesus at ore walle reste him seolf al one
Ase he þer reste ase weri wei were
Þar com gon o wymmon al one buten ivere 
Ase heo wes er iwuned heo com myd hire stene
And ihesuc to þare wymmon bigon his þurst to mene
Yef me drynke wymmon he seyde myd mylde Muþe
Þeo wymmon him onswerede al so to mon vnkuþe
Hwat artu þat drynke me byst þu þinchest of iudelonde 
Ne mostu drynke vnderfo none of myne honde
Þo seyde ihesu crist wymmon if þu vnderstode
Hwo hit is þat drynke byd þu woldest beon of oþer mode
Þu woldest bidde þat he þe yeue drynke þat ilast euere
Þe þat ene drynkeþ þerof ne schal him þurste neuere 
Louerd þo seyde þe wymmon yef me þarof to drynke
Þat ich ne þurve more to þisse welle swynke 
Heo nuste hwat heo mende heo wes of wytte poure
Heo nuste noht þat heo spek of þan holy gostes froure
Sete adun queþ ihesu crist wymmon þine stene
Go and clepe þine were and cumeþ hider ymene
I nabbe heo seyde nenne were ich am my seolf al one
Nabbe ich of wepmonne nones kunnes ymone 
Wel þu seyst quaþ ihesu crist were þat þu nauest nenne
Fyue þu hauest ar þisse iheued and yet þu hauest enne
And þe þat þu nuþe hauest and heuedest summe þrowe
He is an oþer wyues were more þan þin owe 
Louerd heo seyde hwat art þu ich wot myd iwisse
Þat þu me hauest soþ iseyd of alle wordes þisse
Þi of one þinge sey me iredynesse 
Bitwene þis twam volke me þuncheþ a wundernesse
For alle þeo men þat wunyeþ in samaryes tune
Alle heo biddeþ heom to gode anvppe þisse dune
And alle þilke þat beoþ wiþinne iherusaleme 
Nohwere bute in þe temple ne weneþ god iqueme
Ilef me wymmon quaþ ihesu crist and þarof beo vnderstonde
Þat schal cume þe ilke day and nv he is neyh honde
Þat ne beo neuer þe mon in so seorre londe 
If he myd swete þouhtes biþ þat he ne biþ vnderstonde
Þah he nouþer ne beo anvppe þisse dune
Ne in þe heye temple of ierusalemes tune
Ye nuten hwat ye biddeþ þat of gode nabbeþ imone
For al eure bileue is on stokke oþer on stone 
Ac þeo þat god iknoweþ heo wyten myd iwisse
Þat hele is icume to monne of folke iudaysse
Louerd heo seyde nv quiddeþ men þat cumen is Messyas 
Þe king þat wurþ and nuþen is and euer yete was 
Hwenne he cumeþ he wyle vs alle ryhtleche 
For he nule ne he ne con nenne mon bipeche
Ich hit am quaþ ihesu crist þat wiþ þe holde speche
Þat Messyas am icleped and am þes worldes leche 
Mid þon comen from þe bureh þe apostles euervychone
And wundrede þat ihesu wolde speke wiþ þare wymmon one
Ah þeyh heom þuhte wunder no þing heo ne seyde
Ac þe wymmon anon hire stene adun leyde 
And orn to þare bureh anon and dude heom to vnderstonde
Of one Mihtye wihte þat cumen is to londe
To alle þat heo myhte iseon oþer ymete 
Heo gradde and seyde ich habbe iseye þane soþe prophete
ch wene wel þat hit beo crist of hwam þe prophete sayde
Þurh ihesu cristes Milce and þureh his wyssynge 
Monye þer byleuede on þe heye kinge
And vrnen vt of þe bureuh myd wel Muchel þrynge
And comen to ihesu þar he set and beden his blessynge
Þo byleuede þat folk mucheles þe more 
For his mylde speche and for his mylde lore
And þus was þes bureuh ared vt of helle sore
And byleuede on alMihty god nuþe and euermore

<title>Fortune</title>
Weole þu art awaried þing vneuene constu dele
Þu yeuest a wrecche weole ynouh noht þurh his hele
Wyþ freomen þu art ferly feid wiþ sauhte and make heom sele
Þe poure i londe naueþ no lot wiþ riche for to mele

<title>Sinners Beware</title>
Þeos holy gostes myhte
Vs helpe and rede and dihte
And wisse vs and theche
To wyten vs wyþ þan vnwihte 
Þat bi daye and bi nyhte
Þencheþ vs to bipeche
He makeþ vs don sunnen
And habben of monkunne 
Swiþe muchel onde
And þencheþ vs iwynne
And wunye vs wiþInne
And vs habben an honde 
Ac bidde we crist yorne
Þat he þat heom werne
For his holynesse
For þe þat to heom turneþ 
In helle heo schulle forberne
On eche sorynesse
Ah ich hit segge and swerie
If we vre suppen herye 
And luuyeþ hyne swiþe
He vs wille werye
Þat feondes vs ne derye
Þat fulle beoþ of nyþe
Ne schulle we nouht beo here
Swiþe vale yere
Forþi er we wende
Makie we us clene and skere 
Þat we englene ivere
Mawe beon o buten ende
Þat is in heouene blysse
Heo cumeþ þer myd iwisse 
Þat luuyeþ godes lore
Hwo þat for lyue þisse
Þerof schal mysse
Hit schal him reowe sore 
Hit seyþ in þe godspelle
Ne may no tunge telle
Þe blisse þat þer is euere
Ne of þare pyne of helle 
Þarto we beoþ to snelle
Away heo ne endeþ neuere
IN helle beoþ þe pynen
Þat makeþ heorte chynen 
Þe stude is swiþe vnvele
Þer no lyht ne shineþ
Ne non oþer attryneþ
To helpe ne to hele 
Her is chele and hete 
And hunger vnymete
And þurst elles to kene
Wikede beoþ þe sete 
And þe wurmes eke
Þat doþ þe saule teone 
Þar is wop and wonynge
And muche bymenynge 
Þat heo ibore were
And þar nys no yeyncherrynge
Ne þar nys non endynge
Þe enes cumeþ þere 
Þi we auhte nyme gome
Her er we þider come
And serue heouene kinge
Bisechen hym ilome 
Þat he vs at þe dome
From þare pyne vs brynge
Vte we sunnen lete
And nyme scryft and bete 
Of vre Misdede
To donne he beoþ swete
Þy vs is eþgete
Helle þat is vnlede 
Þeo seuen heauedsunne
Þat we ofte beoþ inne
Þe saule willeþ amerre
Heo beoþ of swikele kunne 
Þermyd þe wyþerwynne
Vs alle þencheþ bicharre
PRude and modynesse
Ne arhhede ne sorynesse 
And nyþe and ek onde
Wraþþe and swikelnesse
Hordom and yuernesse
Þeos we auhte vnderstonde
Þeos beoþ sunnen seouene
Þat bryngeþ vt of heouene
Swiþe vele manne
Þe weyes beoþ vneuene 
Wiþ wepynde stefne
To helle he schulle þenne
Nv weneþ monye riche
To beon englene ilyche 
For heore prude claþe
Þerfore heo schule siche
And in helle smyche
Acoryen hit ful wraþe 
He weneþ for heore ayhte 
To heouene beo cuþlehthe
Ah bute heo hit ryht dele
Of heouene heo beoþ bipahte 
And þane ueonde bycauhte
For heore muche weole
Nv weneþ ek þes wrecche
Þat he ne þurue recche 
For he ayhte nabbeþ
Ac sathanas þe frecche
Þe saule wule drecche
Hwanne he agult habbeþ 
Þe ryche myd iwisse
Wel myhte cume to blisse
If he hit wolde ofseruie
Þe poure may wel mysse 
Bute he his pouernesse
Mid mylde heorte þolye 
Þes Munekes weneþ summe
Þat gedereþ gersumme 
Þat heo hit schulle bruke
Ah hwen deþ schal cume
Al hit wurþ heom binume
And he bitauht þe puke 
Þe preost þat singeþ masse
For his yuernesse
And for owe þinge
Bute he do almesse 
In eche sorinesse
His saule he may brynge
Þes knyhtes beoþ so bolde
Hwenne heo habbeþ aquolde 
Heore crystene ivere
Ah sathanas þe olde
Þe saule wule atholde
And makie heo vnfere 
Þeos playdurs beoþ wel kene
Þat werieþ red and grene
And al þis vnriht demeþ
Ho schule þah heo ne wene 
In helle habben teone
Þer as feondes remeþ
Þes chapmen monye bi strete
Beoþ swiþe vnymete 
Ne reccheþ hwat hi swerie
Bute heo habben biyete
Þi sathanas þe kete
Þe saule wule derye
Of alle men a londe 
Mest swynkeþ þe bonde
And mest biyet myd ryhte
If he hit cuþe vnderstonde 
And theoþe ryht vnder his honde
To heouene he cume myhte
Ah for al his sore swynke
In helle he may adrynke 
If he steleþ cristes theoþinge
Sur hit schal him þinche
Deop in helle stunche
His saule he may bringe 
Þeos prude leuedies
Þat luuyeþ drywories
And brekeþ spusynge
For heore lecherye 
Nulleþ here sermonye
Of none gode þinge
Heo draweþ heore wede
Mid seolkene þrede 
Ilaced and ibunde
Ah he þat beoþ nv leaþe
Remen heo schule and grede
Deope in helle grunde 
Mvnekes and Nunnen
Þat heom wyte ne kunnen
From sucche lecherye
Heo schule to helle cume 
Alle heore cloþes buue
Ne schule heom warantye
Soþliche betere heom were
Þat heo ibore nere 
Þenne þider schulen wende
Soþ is þat ich eu lere
Hwo so enes cumeþ þere
He wrþ þer buten ende 
Ah we weneþ lyuie
And longe sunegie
And eft at þon ende
Alle vre sunnen endye 
Biwepen and bireusye
And so to heouene wende
Ah ne beo nouht to þryste
Ne þerto nouht ne truste 
Þervppon ich eu lere
For nes non þat wiste
Bute him seolue criste
Hwenne his endeday were 
Soþliche hwenne we beoþ dede
Euerych schal vo þe mede 
After his ernynge
Bute we vs birede 
Þe gost hit schal ivrede
And fareþ to pynynge
Hwenne bali me byndeþ
On here me hyne biwindeþ 
And bryngeþ hine on eorþe
Þe wurmes hine ifyndeþ
To axe heo hyne gryndeþ
Þarto we schule iwurþe
He lyþ and roteþ lowe
Naueþ he þat beo his owe
Of ayhte ne of londe
Ne naueþ he mey ne mowe 
Þat durre one þrowe
Bi hym sitte ne stonde
Soþliche nakede and bare
Wiþ wope and wiþ kare 
We come to þisse lyue
Al so we schule fare
And al vre prude þare
Vorleten and bileuen 
Herof we owe þenche
And vre sunnen aquenche
Mid beden and myd almesse
And cunnen atblenche 
From sathanases wrenche
And from his swikelnesse
Þah we beon falle in sunne
Ne ligge we noht þerinne 
Ah ute we vp aryse
And schenden vre wyþerwine
Þat þencheþ vs to bigynne
Þenne doþ we as þe wise 
Vte we leten vs schryue
And þene ueond vt of vs dryue
Ne þarf vs noht schomye
Ne beoþ noht on þisse lyue 
Wymmen ne wapmen fyue
Þat ofte ne sunegie 
Ah þes modie gume
And þeos leuedies at þe frume 
Heo dyhteþ heom vnwreste
And þeos gedelynges summe
Hwenne heo to schrifte come
Heo beoþ schomeuaste 
Nule heo þe soþe telle
Þah me scholde heom aquelle
Ne vnwreo heore Misdede
Forþi heo schule in helle 
Euer schrinke and swelle
And fo þer luþre mede
Hwo nule hyne her rede
And vnwreo his Misdede 
To þe preoste one
He schal eft lude grede
Þe quike and ek þe dede
Iheren hi schulen vychone 
Þenne schal him schome sore
Þe schome him þyncheþ more
Þan muchel of his pyne
Bute he do bi preostes lore 
And yeorne bidde godes ore
Ne schal him no god attryne
At þe Munte of olyuete
We schulle vs eft alle ymete 
Þe gode and þe vnwreste
Þe day wurþ mylde and swete
And bytter heom þat lete
To donne godes heste
Þer cumeþ god myd his rode
His honde and his syde al a blode
And scheweþ hu he vs bouhte
Offerd þenne beoþ þe gode 
And wo is þenne þe ouermode
Þat er þarof ne rouhte
Loke seyde god nuþe
Hwat ich for ou ouþe 
And hwat ich gon þolye
Lutel þonk ye me cuþe
Mid heorte ne myd Muþe
Nolde ye me þonkie 
He seyde þenne to his gode
And spek myd Milde mode
Mine gode ye me fedde
And schrudden and wel bihedden
And leyden in softe bedde 
Þo ic among eu eode
Forþi ich eu wulle aredde
From sathanas þe vnledde
For her ye habbeþ neode 
Þe gode seyþ þenne
Louerd hwer and hwenne
Dude we þe goddede
Þo ye yeue þene pouere monne 
Þo he help nedde nenne
Bute as he for me hed 
He seyþ þenne to þe wrecchen
Ye nolden of me recchen 
For hunger ich swal þarvte
Ye nolden me in vacchen
Ye weren eu seolue wrecchen
So Modi and so prute 
He gredeþ þanne heye
Þe wrecches and þe vnsleye
Þat luuede þe vnredes
Louerd myd vre eye 
Neuer we þe ne yseyen
Hwenne þu neode heddest
He seyþ þenne Myne
Poure vnhole hyne 
To eure dure come
For chele hy gunne hwyne
For hunger hi hedde pyne
Ye nolden nyme gome 
Þerof ye nolde hede
Ne yeuen of eure brede
Of drenche ne of cloþe
To day ye schuleþ yfrede 
And vnderfo luþre mede
For ye me beoþ ful loþe
Myne gode he sayþ myd iwisse
To day ye schulle myd blysse 
To heueryche wende
And ye to þesternesse
And to eche sorynesse
And þer beo buten ende
He yeorreþ and heo gredeþ
Þe feondes heom forþ ledeþ
Boþe lychom and saule
And beteþ heom and schredeþ 
And luþre heom biledeþ
Mid pykes and myd eaule
Þe saule seyþ to þe lychome
Acursed wurþe þi nome 
Þin heaued and þin heorte
Þu vs hauest iwroht þes schome
And alle þene eche grome
Vs schal euer smerte 
Þe gode þe Milde and þe clene
Þah heo iseon alle ymene
Al þat kun þat we of come
Nulleþ heo neuer ene 
Byreusy ne bimene
Ne þarto nyme gome
Ah wolde we vs wel dihte
And leden vre lyf myd rihte 
Þe hwiles we beoþ here
Ich hit eu segge and plyhte
A domes day we Myhte
Beon engles ivere 
Bidde we vre dryhte
Þat day scop and nyhte
Þat do vre saule bote
Þat we in heuene lyhte 
Among þan englen bryhte
Wunyen and beo mote Amen

<title>The Five Joys of the Virgin</title>
Her bigynneþ þe vif Blyssen of vre leuedi seynte Marie 
Leuedy for þare blisse
þat þu heddest at þe frume
Þo þu wistest myd iwisse
þat ihesuc wolde beo þi sune 
Þe hwile we beoþ on lyue þisse
sunnen to don is vre wune
Help vs nv þat we ne mysse
of þat lif þat is to cume 
Moder bliþe were þu þo
hwanne þu iseye heouenking
Of þe ibore wiþvte wo
þat scop þe and alle þing 
Beo vre scheld from vre ivo
and yef vs þine blessyng
And biwyte vs euermo
from alle kunnes suneging 
Leuedi al myd rihte
þu were gled and bliþe
Þo crist þureh his myhte
aros from deþe to lyue 
Þat alle þing con dihte
and wes iboren of wyue
He make vs clene and bryhte
for his wundes fyue
From þe Munt of olyuete
þo þi sone to heouene steyh
Þu hit byheolde myd eye swete
for he wes þin heorte neyh 
Þer he haueþ imaked þi sete
in o stude þat is ful heyh
Þer þe schulen engles grete
for þu ert boþe hende and sleyh 
Þe king þat wes of þe ibore
to heouene he þe vette
To þare blisse þat wes forlore
and bi hym seolue sette 
Vor he hedde þe icore
wel veyre he þe grette
Blyþe were þu þervore
þo engles þe imette 
Moder of Milce and mayde hende
ich þe bidde as i con
Ne let þu noht þe world vs blende
þat is ful of vre ivon 
Ac help vs at vre lyues ende
þu þat bere god and mon
And vs alle to heouene sende
hwenne we schulle þis lif forgon 
Ihesuc for þire moder bene 
þat is so veyr and so bryht
Al so wis so heo is quene
of heouene and eorþe and þet is ryht 
Of vre sunnes make vs clene
and yef vs þat eche lyht
And to heouene vs alle imene
louerd þu bryng for wel þu Miht 
 
<title>Holy Church</title>
Hwon holy chireche is vnder uote
Hwile wes seynte peter icleped symon
Þo queþ vre louerd him to þu schalt hoten ston
Ich wile myne chireche sette þe upon
Þeo þat heo schulde biwite nv beoþ hire ivon 
Of alle hire forme freond nv naueþ heo non
Þarfore is hire wurþsype wel neyh al agon
Þo her wes symon and nv is symonye
Þat muchel del haueþ amerd of þere clergie 
Bidde we vre louerd crist þat hire warantye
For his swete moder luue seynte Marie
Soþþe wes seynte peter pope ine Rome
Þer is þat heued and auhte to beon of þe cristendome
Clement and Gregorie þat him after come
Hi hedden teone and seorewe ofte and ilome
For hi heolden cristes men myd sib and myd some
And eke holi chireche wiþvten þeowedome 
Þo heo stod ful vaste and seoþþe sume stunde
Nu me kasteþ hire to myd markes and myd punde
Of seolure and of golde to vellen heo to grunde
Nis nv non þat wile for hire þolie deþ ne wunde 
Soþþe seynt thomas þolede deþ al myd vnrihte
Þe Archebisscop stephne for hire gon to fyhte
And seynt Admund soþþe ful veyre hire dihte
For holden hire wurschipe hi duden al heore myhte
Nv is holy chireche vuele vnder honde
Al hire weorreþ þat wuneþ ine londe
Bispes and clerekes knyhtes and bonde
Kynges and eorles to hire habbeþ onde 
And þe seolue pope þat heo biwyte scholde
Habbe he þe yeftes of seoluer and of golde
Markes and pundes myd rihte oþer myd wronge
Heo let heom alle iwurþe þat beoþ so swyþe stronge
Away þat heo bi vre daye so is vnder vote
Bidde we alle ihesu crist þat hyre sende bote
For his swete moder luue þat is so veyr and swote
Þat we in þisse lyue hit iseon mote Amen 

<title>Anthem of St Thomas the Martyr</title>
HAly thomas of heoueriche
Alle apostles eueliche
Þe Martyrs þe vnderstonde
Godfullyche in heore honde 
Selcuþ dude vre dryhtin
Þat he water wende to win
Þu ert help in engelaunde
Vre stephne vnderstonde 
Þu ert froure among monkunne
Help vs nv of vre sunne

<title>On Serving Christ</title>
Hwi ne serue we crist and secheþ his sauht
Seoþþe vs wes at þe font fulluht bytauht
Ne beo we siker of þe lif onlepy nauht
Crist kundeliche kyng cuþ þu þi mayht 
Rihtwise louerd on rode wes rauht
And þolede dom vor his duþe þat he wes ded strauht
Yef we habbeþ werkes yeynes þi wille wrauht
Louerd haue merci of vs þat neuer ne faht 
Hwi ne beo we duhty men and duten vre deden
Al we schullen asyen and seo to þe nede
Þer þe crysmechild for sunnes sore schal drede
Iseon vre louerd crist þat schal þis world fede
Showen his wunden so blodi tobleden
Nouht for his gultes bute for Adames deden
Leste he schulde his duþe from him seolue scheden
Leue we þis for sayn soþ al so þe crede 
As ich ihere bolde men vpe bok rede
Þer ere feole to fordeme in schynynde wede
Nis so wlonk vnder crist ridynde on stede
Ne þeos crefty clerekes þat vpe bok rede 
For gold ne for seoluer ne for glysyinde wede
For al þe weole and þe wyn þat riche men fede
For seolk ne for cendal ne for deore wedes
Þat ne schal at þe dom beon demed of heore dedes 
Þer is þe sunfulle vnsofte to beon
Hwer he not no wey fyr for to fleon
And Adames eyres beoþ parted on þre
Þer is gronynge and grure and gryslich gle 
Biseche we þe louerd þat weldeþ þe ueo
As he for monkunnes neodes don wes on þe treo
And seynte Marie þe brude þat bryht is and bleo
Leue þat we moten at schrifte vre sunnes vnwreo 
Hwi nule we þenchen and beo þolemode
For him þat þolede for vs þe wunden of blode
Þayh we her hoppen ihosed and ischode
Heonne we schulle þrynge þat er were so mode 
Bileueþ oure weorre warlawes wode
Al þes world is biheled myd heþenehode
Seynte peter wes prynce and pyned is on rode
For to volewen vre fader his wille þet he stode 
And we wyþ sunnes geteþ saulene fode
Ye mowen iheren fur drerlyke me demeþ þis gode
Nv ye Muwen iheren in chireche bo syngen and rede
Hw seynte laurence wes ibrouht bunde for to brede
So he wes ihyed and hot on þe glede 
Ful Derlike þis deore mon dute his dede 
Leste he schulde his saule horyen and schede
In heþene helle þer hirdsype is gnede 
Biseche we vre louerd þat schal þis world fede
Þat he haue mercy of vs of vre Misdede
Seynt iohan is þe beste þat euer wes iwrouht
Seoþþe god makede Middelerd and mon myd his þouht
Þureh his sely sermun serewe him wes byþouht
Þe prophetes heued to present me brouht
For to folewen vre fader so he haueþ þouht
Hwo ysayh euer blisse byterluker ibouht 
Seynt thomas wes biscop and barunes him quolde
Heo brutlede him ful breoly þe beornes þat were bolde
For he wolde þe lawe leoflyche holde
As god wyþ his werkes i þis world stolde 
For þe luue of vre fader vihten he nolde
Þer he þolede pyne as þe peple me tolde
For þe dute of þe dom he þet lif solde
Hwe schullich þauh vre heorte beon in wolde 
Alle we schulle to þe deþ dreoreliche gon
And bileuen vre leoue freond euervych on
Me graueþ þis gode in greote and in ston
Þer wereþ vre wlite in wurmene won 
Ne geyneþ vs no grene ne no scarlat non
Þe robes of russet ne of rencyan
Ne þe ronke racches þat ruskit þe ron
Boþe him schal rotye þat body and þe bon 
Þayh þu frayny after freond ne fyndestu non
Bute saule for seorewe makeþ hire mon
He þat fulewede him seolue in þe flum iurdan
Þureh þe sybnesse of seynt iohan 
Þureh þe riche blode þe roche tochon
Louerd haue mercy of vs euervychon Amen

<title>The Annunciation of the Virgin Mary</title>
FRom heouene into eorþe god gretynge he sende
Bi on Archaungle þat to Marye wende
Milde wes þat mayde swete and swiþe hende
And of fayre ibere Gabriel hire grette þus queþinde 
Edy beo þu mayde þus wunyinde
Þer schal a child in þe kenyen and springe
Ilef me Marie
Marie him onswerede myd stephne swiþe mylde 
Hw myhte hit iwurþe þat ich were myd childe
Monnes imone on me ne may nomon fynde
Ofdred wes þat mayde
Of þine swete wordes ich am swiþe gled 
Ich am godes wenche ful wel ich habbe isped
Al his wille beo ifuld as þu hauest iseyd
Bidde we þilke louerd wende hwer we wende 
Þat to þe swete mayde gabriel gon sende
Þat for his swete moder luue þat feyr is and hende
Bringe vs to þe blisse þat lesteþ buten ende Amen

<title>Fragment of a Song</title>
Naueþ my saule bute fur and ýs
and þe lichome eorþe and treo
Bidde we alle þen heye kyng
þat welde schal þe laste dom 
Þat he vs lete þat ilke þing
þat we mowen his wille don
He vs skere of þe tyþing
þat sunfule schulle anvnderfon 
Hwenne deþ heom lat to þe Murehþe
þat neuer ne byþ undon Amen

<title>Signs of Death</title>
Hwenne þin heou blokeþ
And þi strengþe wokeþ
And þi neose coldeþ
And þi tunge voldeþ 
And þe byleueþ þi breþ
And þi lif þe atgeþ
Me nymeþ þe nuþe wrecche
On flore me þe streccheþ 
And leyþ þe on bere
And bipreoneþ þe on here
And doþ þe ine putte wurmes ivere
Þeonne biþ hit sone of þe al so þu neuer nere 

<title>Three Sorrowful Tidings</title>
Vyche day me cumeþ tydinges þreo
For wel swiþe sore beoþ heo
Þe on is þat ich schal heonne
Þat oþer þat ich noth hwenne 
Þe þridde is my meste kare
Þat ich not hwider ich scal fare

<title>An Orison of our Lord</title>
Louerd crist ich þe grete
Þu art so mylde and swete
From heouene louerd þu hider come
And of þe swete mayde þu fleys nome 
And hw hit ferde mon may esche
Þi goddede wes ihud in fleysse
Of þe mayde þu were ibore
God and mon so wel icore 
Þo þu hire to come heo mayde wes
And mayde heo wes after wemmeles
Ihesuc ich þe grete as ich er seyde
Þu were ibore louerd of þe swete mayde 
Þu vnderuenge al vre wowe
Wiþvte sunne þat riht wule knowe
As oþer childre þu eodest and speke
Hunger and þurst þu þoledest eke 
Buhsum and poure þu were iwis
Forbysne þu vs yeue and nouht amys
Ihesuc ich þe grete cryst louerd Min
Þat for vs þoledest so swiþe muchel pyn 
Wunderliche þurh wacche and fast
Þi swete lychome þu teonedest 
God to donne and vuel to byleue 
Ful gode vorbysne þu vs yeue 
No more luue ne may mon cheosen
Þane deþ to þolyen for oþer to alesen
Ihesuc ich þe grete þat were þar harde ibunde
Wiþ scurges þu þoledest mony blodi wunde 
Bivore þe heþene men þu stode
Naked and bylaued myd blode
Buffetes þu þoledest inowe
Bispat þu were and al myd wowe 
Mid on red mantel þu were byweued
Crune of þornes þu heuedest on heued
Ne myhte þe mixes þo wurse þe don
Bute among þeoues on rode anhon 
Al þu þol e dest for vre sake
Al þe seorewe þat heo þe myhte make
Ihesu crist þat so luuedest mon
Ich þe grete al so ich best con 
Þat þoledest þat þi swete lich
Of heþene todreued wes sullych
Iþurled weren myd nayles þreo
Honden and fet faste to þe treo 
Þat cold iren þu þoledest in þi syde
Of þe spere kene to þin heorte glyde
As þu þoledest þeos fyf wunde
Of seorewe and sunne wite vs myd isunde 
Ihesuc ich þe grete And þat is wel ryht
And þarto to don boþe mayn and myht
For þe muchel þoleburne and þarto don boþe mayn and myht
Þat þu schawedest monkunne þo þu þoledest deþ 
After alle þe pyne þat þe runnen a blode
Þoledest louerd crist þat me þe dude on rode
Hwo so hit ileueþ myd gode wille 
Ne may nouht þe feond his saule aspille
Ihesuc ich þe grete so wysslych
As þu deþ þoledest myldelich
Ich þe bidde louerd þurh þe ilke rode
Þar þu myd blodie wunde stode 
On þine werkes so my lif leade
And so do by þine rede
Þat my saule habbe lysse
Þat myn ende come to eche blysse Amen 

<title>The Duty of Christians</title>
Þeo soþe luue among vs beo
wyþvten euch endynge
And crist vs lete wel iþeo
and yue vs his blessynge 
And yeue vs þat we moten fleo
euer sunegynge
And þene feond and al his gleo
and al his twyelinge 
Vte we wurþi þene louerd god
þat hider vs brouhte
He wes wiþ vs swiþe edmod
þar he vs wrouhte 
And eft he wes ihonge on rode
for helpe þene vorwrouhte
Mid his fleysse and myd his blod
he vs alle bouhte 
Iblessed beo such eþerling
vs mylce þat he wolde
He is vre beste king
we ouhte beon hym holde
And we beoþ alle his ofsprung
iknowe we hit scholde
For he scop vs and alle þing
of þar eorþe molde 
Crist vs haueþ of eorþe iwrouht
to eorþe he wule vs sende
Mid his deþe we weren ibouht
from þe feondes bende 
He hit haueþ al biþouht
þe frumþe to þon ende
How we beoþ hider ibrouht
and hwider we schulle wende 
If we beoþ ryhtwise
and luuyeþ vre dryhte
And doþ his seruyse
myd al vre myhte 
Ne þarf vs neuer agryse
bi daye ne bi nyhte
We schulle in paradys e 
schynen swiþe bryhte 
ÞIs world is neyh þan ende
þe deþ neyeþ blyue
Heonne we schullen wende 
ne may non her bileue 
Þe dom is vs neyh hende
yef we vs leteþ schryue
Crist vs wile sende
to þon eche lyue 
Vte we holde þat ilche bod
þat crist vs wile theche
He yef vs liþ and deþ anfoþ
he is vre leache 
Vre euch beo wiþ oþer edmod
on werke and of speche 
Elles vre louerd god
on vs wulle don wreche 
Mid gode beode myd gode þonk
we schule to criste grede
And bidde mylce of vre wrong
of vre gydihede 
Of vre sunnen þat beoþ wel strong
of vre fule dede
Hwenne cumeþ he vs among
and wile vs myd him lede 
Vre louerd crist vs wule teo
to heouene myd iwisse
If we wulleþ vuel fleo
ne þurue we þat mysse 
Wel is him þat schal þer beo
he may þer habbe lysse
He may þer euer crist iseo
and ioye inouh and blysse 
Þer wurþ day buten nyhte
ne þarf þar no mon syche
Hwer forþ* ? Þer wurþ griþ wyþvten fiht
wel god is heoueneriche 
Þer wurþ soþ wiþvten vnriht
and euer hit wurþ ilyche
Þer wurþ euenyng carle and cnyht
poure men and riche 
Þe soþe luue is heom among
and mylce and ryhtwisnesse
Rihte bileue and clene þonk
and sibbe and edmodnesse 
Ne wurþ þer vnryht ne wrong
ne wreþþe ne idelnesse
Þer wurþ ioye and mury song
wiþvte swikelnesse
If we wulleþ þider in
to þare riche wunynge
Idelschipe and luþer iwyn
and wraþþe and hatynge 
Prude and onde and feondes gyn
and vyche sunegynge
We mote forsake er vre fyn
and do þerof mendinge 
We schulde among vs habben ay
soþe luue and sibbe
We schulde abute cristes lay
beon yeornfulle and clybbe 
We schulde luuye alle way
for we beoþ alle isybbe
And vs ibidde nyht and day 
hwihles þat we libbe 
Þe soþe luue is god and mylde
nys heo nowiht sturne
Nis heo nouþer prut ne wilde
nele heo non ayhte yrne 
Þat folk worþ eft wroþe ispild
þe nule to hire turne
Ihesuc seynte Marie child
heom wule his riche werne 
Þe soþe luue is al rihtwis
ne kepeþ heo non onde
Mid þan folke þat riht wis is
he wile ay atstonde 
Vre louerd crist þat almyhti is
alese vs of his bonde
And lede vs into heouene blys
and sette vs on his ryht honde Amen 
 
<title>The xi Pains of Hell</title>
VNsely gost hwat dostu here
Þu were in helle myne vere 
Hwo haueþ helle dure vnloke
Þat þu ert of pyne ibroke
Wiltu ihere me sathan
Hw ich am of helle igan
Wrmes habbeþ my fleys ifreten
And Mine freond me habbeþ foryeten 
Ich mon wes as þu wel wost
And nv ich a wrecche gost 
In helle ich habbe yare ibeo
Þat mon may on myn hewe iseo
Of me mon may forbysne taken
Þat wile his sunnes forsaken
To wroþere hele he wes ibore
Þat for sunnes is forlore 
For þe mon þat her wrcheþ swo
Þat his saule to helle go
In mo pyne he schal beo
Þan foweles vnder heouene fleo 
Erest þer beoþ bernynde treon
No mon ne may herre iseon
Þer þe saulen beoþ anhon
Þat her habbeþ sunnes idon 
And nolden neuer to chireche gon
Forþi hi þolieþ þer such won
Þickure hi hongeþ þer ouer al
Þan don been in wynterstal 
Seþþen þer is on ouen ihat
Seoue deoulen þar stondeþ at
And þe saulen vnderfoþ
And heom into þe fure doþ 
Þinges þer beoþ al abuten
Þat mon auhte muchel duten
Snov and is and lyured blod
Snaken and neddren stingeþ for wod 
Of þat fur heo doþ heom þer
And eft also hi weren er
Hwich saule þe þer cumeþ to
Naueþ heo neuer reste ne ro 
Heo wolde deye ac heo ne may
Ac þer heom tyd beon alne way 
Swich pyne heo þolie schal
Þat wes of his fleysse to gal 
And nolde leten his fleysses wil
Ac folewede al þat wes vnskil
And þer heo þolyeþ swich wondrawen
Þat her arereden vnryhte lawen
Þider cumeþ þe saulen ilome
Þat her demde false domes
Mo saulen þolieþ þer swich wo
Þene fysses swimme oþer fueles go 
Heo gredeþ lude and wepeþ sore
Ac bote ne tyd heom neuer more
A hwel of stele is furþer mo
And berneþ lihte and turneþ o 
A þusend spoken beoþ þeron
And pykes ouer al idon
Þer schule þe saulen beo todrawe
Þat her arereden vnryhte lawe 
Mo saulen þolieþ þer sucche wowe
Þane be floþre in þe snowe
Fvrþer þer is a water wallinde hot
Þat is deop and long and brod 
Blakkure þan þe swarte pich
And stynkeþ so forholde lych
Of vych a wrm þat atter bereþ
Oþer hit stingeþ oþer hit tereþ 
Ifulled is þat fule pool
Þat euer is hot and neuer cool
Bisydes stondeþ an feondes trume
And wayteþ hwenne þe saules cume 
Heo hire awarieþ al aþrep
Al so wulues doþ þe scep 
Hwenne þe feondes heom forleteþ
Snaken and neddren heom imeteþ 
And dreyeþ heom into a wel
Þer heo þolyeþ al vnsel
Hwenne heo habbeþ so idon
Eft hit beoþ heom al fornon 
Ne may he segge waylawei
Þat so schule pynen nyht and day
Summe me may þer iseon
Þat stondeþ vp to heore kneon
And summe to heore mydþeyh
And summe to heore vuere breyh
And summe riht to heore theþ
As he her his sunnes deþ 
Bakbiteres weren þeo
Þat stondeþ vp to heore kneo
Þat wes heore oþer copynere
Stondeþ vp to heore swere 
And heo þat her wedlac brekeþ
To heore muþe þe flod takeþ
He þat is glad of oþres harme
Stondeþ vp into þan arme 
Þat spek in chirche þat nes no god
To his muþe takeþ þe flod
Þat wreyeþ his sibbe oþer him fled
Abuuen his eyen þe flod geþ 
Þat doþ his wil þat nys noht ryht
Of him ne may me iseo nowiht
Hwo is wis bi me beo war
Þat his saule ne cume þar 
For þeyh þe Middenerd ago
Heore pyne ilesteþ o 
Uvrþur is a ful deop fen
Ful of wowares and of wymmen 
Þe stude is þustrore þene þe nyht
For þer ne cumeþ neuer lyht
And stinkeþ fulre þane þe hund
For Brunston walleþ at þe grund 
Ten þusend feondes and wel mo
Þar freteþ heore tunge a two
And dreyeþ vt heore brayn
Vor heo weren of gauele vayn 
Such is heore pyne þer
Vor heo weren gauelers her
Þenne beoþ þe wymmen furþer idon
Þat nowiht nabbeþ heom upon
Heom me drepeþ myd þe piche
As we brede wiþ þe spiche
Neddren heore breosten sukeþ
And snakes heore eyen lukeþ 
Helle hundes gnaweþ heore feet
And four feondes heom stondeþ at
For heo heore maydenhod lure
Er heo come to chireche dure 
And furduden heore istreon
Þat hit ne moste ifulled beon
Heo hit wurpen hundes oþer swin
Forþi hi þolieþ þar such pyn 
Uvrþer þer beoþ wimmen and wapmen bo
Þat feondes dreyeþ al a two
Hwenne hi beoþ so todrawen
Gripes freteþ heore Mawen 
Half heo doþ in o fur
And half into a froren mur 
And heore ineward vych del
Ne beo þe þarm ne so smel 
Eft heo werpeþ al in al
And wurcheþ to þat ilke gal
Vuele heo beoþ ipyned ynouh
Þat her duden wiþ heom woh 
Oþer reueden wrecches heore lond
And brohten heom to muchel scond
He ne funde fader ne freond hom by
Forþi me drof hom of londe awy 
Of heom hi token vnriht mol
Forþi hi drayeþ myd such sol
Uvrþer þer is o wateres flod
Þat is ymeynd al wiþ blod 
A þusen d saulen þer beoþ bi
Sore ofþurst and ful hungri
In fure hi berneþ al awey 
And so doþ þat water nyht and day 
Ne moten heo biden neuer o sope
Nabben heo neuer so muche hope
Such pine hi habbeþ imet
Þat breken þe hesten þat weren iset 
In holy chirche ouer al
Forþi hi pleyeþ myd such bal
Vvrþer þer beoþ olde men
Þat among neddren habbeþ heore den 
Heom heo tostyngeþ vychon
And freteþ heore fleys to þe bon
And neddren sukeþ heore brayn
And creopeþ vt and in ayeyn 
Summe beoþ furbrend and summe ifrore
And alle þe bones beoþ todrore
Hwenne hi beoþ ifrete vychon
Eft hi beoþ al in on 
Noht for to wenden heom from
Ac for eft þolie þat wrecchedom
Heo woneþ and groneþ day and nyht
Ac hit ne helpeþ heom nowiht 
For heo nolden beon ischriven
Þe hwile þat hi mosten lyuen
Four deofle heom stondeþ bi
Þat pyneþ heom ful revly 
Vnsely men hwi neren hi war
Þe hwile þat hi lyueden her
Hwi nolden heo don for him no god
Þat heom lesede wyþ his blod 
And yef vs hus and lond and wif
And wit and wisdom and Ioye and lyf
And al þat wes in worlde god
And non of heom hit ne vnderstod 
Heo nolden noht þenche þeron
Ne poure wrecches no god don
Heo wenden hit scholde lesten o
Forþi heo beoþ in suche wo 
Preostes heste ne godes lay
Ne heolden hi noht bi heore day
Ac trichurs and lyeres and les
Þat weren her wo is ham þes 
Ne wenden heo neuermore beon ded
For þat wes þes feondes red 
Ac euer as heo lyueden lengur
So here pynen were strengur 
Heo beoþ iput in þilke trume
Þat ne leuede nouht in godes sone
Ne þat ihesuc wes iboren
Of þat Mayde þat wes icoren 
For to nymen þat holy streon
Wel wes him þat hit moste iseon
IN helle is a deop gayhol
Þarvnder is a ful hot pol 
Ten þusend deoflen and wel mo
Þer doþ þe wrecche saulen wo
Þat nymeþ eaules and heom totereþ
Nis þer non þat heom atdareþ 
Ho stondeþ þustrur þane þe nyht
Þeo þat demde iesu crist
Nis non oþer pine so strong
As þe stunch þat heom is among 
An heyh tofore þan heuene king
Of heom ne spekeþ me noþing
Ne dar no seynt heom bidde fore
Forþi heo beoþ euer furlore 
Vurþer þer his on oþer put
Þat ne cumeþ neuer vndut
Seoue duren þer beoþ on
Þe saulen for to underfon 
Lyhtliche me may cume þerinne
Ac vp neuer for none gynne
To so deop hit is wel neyh
As heouene is from þe eorþe heyh 
Þerinne goþ soulen þikkure inouh
Þan leues fallen of þe bouh
Þe put is hot at helle grunde
Þarinne is monyon hungri hund 
Mo hundes þerinne beoþ
Þane foweles vnder heouene fleoþ
And þe lyun þat wes so strong
Þat al þe worlde vnderfong 
Er þat he was ibrouht adun
Wiþ cristes holy passyun
Þervnder is of iren a wal
Þat is of saulen ifuld al 
On heom is mony yrene beond
Þat is hatture þene þe brond
Þerinne beoþ þe saulen idon
Þat weren biheaueded oþer anhon 
Oþer þat so hedden isped
Þat leyen hedden in þeouene bed
Oþer weren Mansed bi nome
Forþi heo habbeþ godes grome 
Ich wile segge eu a soþ
Hwo so hit halt god hit him doþ
Hit is iwriten on þe bok
For witnesse þerof ich tok 
Þeyh on hundred heueden iseten
Seoþþe kaym wes biyeten
And nyht and day heueden iwaked
And teþ and tunge of stel imaked 
And tolden of helle pyne o
Yet þer beoþ a þusend mo 
Hwo se is wis beo ywar
Þat his saule ne cume þar 
Vor þeyh hi greden euermo
Ne helph heom wurþ o slo
Ac bidde we crist þat is vs buue
For his swete moder luue 
Leue vs suche werkes wurche
And so anuren holy chireche
Hwarþurh we beon iborewe
And ibrouht vt of kare and seorewe 
Hwo so wrot þes pynen elleuene
His soule mote cumme te heuene 
And pleye þer myd engles bryhte
Þer heo beoþ in heuene lyhte
And nabbe he neuer godes grome
For Hug' is his rihte nome 
And he is curteys and hendy
Þi god him lete wel endy
Amen