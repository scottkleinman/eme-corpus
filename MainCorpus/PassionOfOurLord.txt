Ihereþ nv one lutele tale þat ich eu wille telle 
As we vyndeþ hit iwrite in þe godspelle 
Nis hit nouht of karlemeyne ne of þe Duzeper 
Ac of cristes þruwinge þet he þolede her 
Al volk wes todreued so schep beoþ in þe wolde 
Lute ymvnde hi hedde of gode heore heorten weren so colde 
He þet is and euer wes in heuene myd his fadere 
Ful lowe he alyhte for bryngen heom togadere 
Þurst and hunger chele and hete þis beoþ stronge pyne 
Þeos he þolede al vor vs þat turnde water to wyne 
Þrytty wyntre and more he wes among Monkunne 
Seoþþe þat Mayde hyne yber al wiþvte sunne 
Þo he hedde so longe ibeo ine wrecche lyue þisse 
He wes swyþe oflonged to his fader blysse 
Nouht for þan þat he nedde in his godcunnesse 
Ac he wolde þat we myd him boþe more and lesse 
Heo habbe scolde and so we Mvwe ne þerfþ þer non adrede 
Yf we vs wyteþ from heuedsunne and doþ al by his rede 
Þe louerd þet alle þing ischop to þere blysse vs brynge 
Nv bigynneþ vre tale nys hit no lesynge 
Her biginneþ cristes þrowynge i sa passyun 
LEuedi þu bere þat beste child þat euer wes ibore 
Of þe he makede his moder vor he þe hedde ycore 
Adam and his ofsprung al hit were furlore 
Yf þi sune nere iblessed þu beo þervore 
After þat he wes yuolled in þe flum iurdan 
Of þe prophete þat hatte seynt iohan 
Þe holy gost hyne ledde vp into þe wolde 
For to beon yuonded of sathanas þen olde 
Þer he wes fourty dawes al wiþvte mete 
Þo he hedde heom yuast þo luste hym ete 
Þer hym com sathanas þat is ful of hete 
Mid his false wordes he gon myd him to speke 
Aþre cunne wise he vondi hyne bigon 
As he vondede Adam and hyne ouercom 
Mid yuernesse and prude and yssyng wes þat on 
He nuste nouht þat he wes boþe god and mon 
Þo seyde ihesu crist þet is godes sune 
Ga abak sathanas to hwan artu ycume 
Anon he hyne byleuede more to vondy 
And þer comen engles hym to seruy 
Þo he bygon to prechi wel mylde weren his dede 
He ches hym twolue yuere myd him vor to lede 
Summe hi weren wyse and duden al bi his rede 
Ac on hyne bitrayede þat et of his brede 
Alle men he tauhte to holde treowe luue 
Erest to god almyhti þat is vs alle abuve 
Seþþe to luuye his euenyng al so hym seolue wolde 
And euervich beo to oþre boþe treowe and holde 
Mvchel volk hym vulede wyte ye for hwon 
Summe to beon hole of vuele þet wes heom on 
Summe for beon yuedde of lykamlyche vode 
And summe al for vuele and for none gode 
Men he helde and wymmen a vele kunne wise 
Þe blynde he makede loki and þe dede aryse 
Dumbe speke Deue ihere and þe holte gon 
Swich leche bivore hym ne com her neuer non 
Þe Gywes and þe faryseus þerof hi hedden onde 
Þat swich leche wes ycume into heore londe 
Hi seyden he is a smyþes sune ne beo we noht his frend 
Alle his wndres þat he doþ is þureh þene vend 
Vor alle þe gode þat he heom dude hi yolde him luþre mede 
Me seyþ his hwile he vorleost þat doþ for þe quede 
Also dude ihesu crist vor vuele he dude god 
Þervore hi at þen ende schedden his swete blod 
Þo he com toward ierusalem a palme suneday 
Ne hedde he none robe of fowe ne of gray 
Ne he nedde stede ne no palefray 
Ac rod vppe on asse as ich eu segge may 
As he com into þe bureh so rydinde 
Þe children of þe tune comen syngynde 
Iblessed hi seyde mote he beo þe cumeþ on godes nome 
Þe Gywes and þe fariseus þerof hi hedde grome 
Þo he com to þe temple and wolde prechi 
He vunde þerynne chepmen þet were mody 
Þeyh hi were prute he heom vt drof 
Þe byspes and þe maystres hi were swyþe wroþ 
And hym anon axede hwy he so dude 
Vre louerd heom onswerede anon yne þe stude 
Hit is iwrithe þat myn hus is bede hus icleped 
And ye þeouene dich hit habbeþ ymaked 
Þe maystres of þe temple hi were swiþe prute 
For to vndernyme vre louerd hi were euer ab
If he ouht prechede toyeynes þere lawe 
Þet heo hyne myhte wreye and don of lyfdaye 
As hit neyhlechet to heore muchele feste 
Of alle þe twelfmoneþ þat wes þe alre meste 
Hi nomen heom to rede at heore motynge 
Hw hi myhten vre louerd to þe deþe brynge 
At þe schere þursday as ye mawen ihere 
Þo vre louerd wes isethe to his supere 
He byheold abute myd swiþe veyre chere 
And seyde to his disciples þat þo myd hym were 
On me scal bitraye þat nv is vre yuere 
Iwis hym were betere þat he ibore nere 
Eueruych lokede to oþre hi were sore ofdredde 
Hi nuste neuer bi hwich of heom he hit iseyd hedde 
Þo queþen his disciples on after on 
Louerd hi seyden alle hwo is so hardy mon 
Þat durre þe bytraye of vs eueruych on 
We willeþ to þe deþe alle myd þe gon 
Þo seyde vre louerd crist þat is ful of blysse 
Nymeþ gode yeme þat ye nouht ne mysse 
Hwam ich biteche þat bred þat ich on wyne wete 
He me schal bitraye to nyht er he slepe 
He hit bitauhte iudas þat alle hit myhte iseo 
Þer he wes bivoren him and set on his kneo 
He hit et bluþeliche and lokede ful brode 
And þe veond him on bicom myd þerylke snode 
Iudas þo onswerede and spek myd vre dryhte 
Mayster am ich þilke þat þe wile so dyhte 
Þu hit seyst queþ vre louerd and dest al þine Mihte 
And he hym vt iwende al bi þuster nyhte 
He com to þe Gywes þer heo togadere were 
Al hym seolf one nedde he nenne yuere 
And chepte heom to sullen vre helare 
Hi were swiþe blyþe for þere cheffare 
He queþ to þe Gywes if ich so ispede 
Þat ich bitraye ihesu hwat schal beon my mede 
Þrytty panewes hi seyden hi beoþ alle irede 
Cumeþ mid me queþ iudas and ich eu wile lede 
Cvmeþ swiþe myd me boþe yonge and olde 
Þene þat ich cusse uaste ye hyne holde 
And ledeþ hyne warlyche he con wndres monye 
If he nuþe eu askapeþ eu schal sore schomye 
After þet iudas skariot him wes vt igon 
Vre louerd nom his apostles euervych on 
And forþ myd him ledde to þe Munt of olyuete 
Þer he to heom wordes spek myd his Muþe swete 
Ye seggeþ alle queþ vre louerd ye willeþ myd me deye 
To nyht eu schal scomye þat ye me euere yseye 
Hit is write in þe bok þer me hit may rede 
Vele wintre hit is ago þe prophete hit seyde 
Beo þe seopheorde aquold and of lyue bireued 
Þenne scule sone his seop alle beon todreued 
After þat ich from deþe eft aryse beo 
Ich wile bivoren eu alle cumen to Galyle 
Þo queþ seynte peter þeyh alle ofschomed beo 
Ne schal me neuer schomye louerd for þeo 
Peter queþ vre louerd nv þu seyst so 
Er hit beo day to morewe al oþer hit schal go 
Þu ne knowest nouht þi seolue ac ich þe yknowe 
Þu me schalt þryes fursake er þe cok crowe 
Louerd queþ seynte peter iwis hym wes ful wo 
Þeyh ich to þe deþe schulle myd þe go 
Oþer into prysune hweþer hit wile byvalle 
Ic nele neuer þe vorsake and so hi seyden alle 
Þo hi hedden al þis iherd heo were ful sori 
Vre louerd myd heom iwende to gethsemany 
Seþþe he to heom seyde iblessed mote heo beo 
Sytteþ her þe hwile ich go to abidde me 
He nom seynte peter seynt Iame and seynt ion 
He wes ofdred of þe deþ þet is god and mon 
Wel ouhte we beon aferd if we wyse were 
And vre sunnes bete þe hwile we beoþ here 
Iesus from heom iwende þe wrp of o ston 
And gon hyne to abidde al him seolf on 
Vader he seyde ihesu crist if hit may so beo 
Of þis ilche calche nv forber þu me 
If ich hine schal drynke iworþe þine wille 
He wyste þat þe Gywes hyne þouhte spille 
As vre louerd hine ybed he bigon to swete 
Þat blod orn adun of hym dropes swyþe grete 
Þer com of heuene on engel and stod hym vaste by 
Hyne vor to gladye he wes ful redi 
Þo he hedde hyne ibede one gode stunde 
He com to his apostles and heom a slepe funde 
Slepestu he seyde symon he wes on of þe þre 
Ne Myhtestu one tyde wakien myd me 
Wakieþ and ybiddeþ eu alle togadere 
Þat ye ne cumen in vondinge vp to myne vadere 
Þe tyde is wel neyh icume ich do eu to understonde 
And monnes sune biþ bitauht in sunuulle honde 
ARiseþ vp he seyde and vte we heonne go 
Þer him cumeþ iudas þat is my fulle ivo 
He me hafþ to nyht isold euer wrþe him wo 
And alle þat oþer bitraye nv and euermo 
Nedde he bute þet word iseyd iudas him com þrynge 
Mid Gyues and myd phariseus from heore motynge 
Mid speres and myd staues and oþe vele þinge 
Lutle luue hi beren to þen heuene kynge 
Iesus com toyeynes heom myd alle his ivere 
And he to heom seyde hwam ye seche here 
Heo hym onswerede ihesum nazaren 
Ihesuc heom to seyde lo ich hit em 
Yf ye me secheþ her ich am yfunde 
Leteþ þeos bileuen hol and isunde 
Ne schullen hi nouht yete þolie none wnde 
Þe Gywes myd þon worde veollen to þe grunde 
Iudas com avoreward þet al þat baleu wrouhte 
Mid Gywes and oþer volke þat he myd hym brouhte 
Heyl he seyde mayster to ihesuc þat hi souhte 
And hyne myd Muþe custe as he non vuel ne þouhte 
Freond seyde ihesu crist to hwan ertu ycume 
Mid þine valse cosse þu trayest monnes sune 
Þe Gywes vp asturte þat leyen in þe grunde 
And nomen anon ihesu crist and hyne vaste bunde 
Seynte peter hedde o swerd and he hit vt drouh 
And smot of Malkes ere and nouht hyne ne slouh 
Þo iseyh ihesu crist þat peter so dude 
Put in he seyde þi sweord anon in þe stude 
Ne mot ich nouht drynke peter vor þe 
Þene calch þat my vader haueþ yyeue me 
Seoþþe him spek ihesu crist iheried beo his Mihte 
And seyde to þe Gywes nolde he nowiht vyhte 
Mid sweordes and myd bottes ye beoþ her icume 
So me doþ to þeoue þat schal beon ynume 
Vyche day in þe temple wes myne ywune 
To techen eu godes lore þer ye were summe 
Nes þo non so hardy þat on me leyde honde 
Bute nv by nyhte þet is for muchel onde 
Peter iseyh þe Gywes vre louerd vaste bynde 
Anon he drouh hyne abak and eode heom byhynde 
Leste he were iknowe he wes swiþe ofdred 
Noþeles he wolde iwite hwuder he were iled 
Þe Gywes nomen ihesu crist and forþ hine ledde 
Of alle his apostles nenne help he nedde 
Alle heo hyne byleuede so sore hi weren ofdredde 
As vre louerd þerbyvore heom iseyd hedde 
Heo brouhte hyne to kayphas al wyþvte ivere 
Heo wes heore biscop in þen ylke yere 
Of alle his disciples ne vulede hym neuer on 
Bute seynte peter and on yong mon 
Ion hedde enne mantel of cendal hym abute 
He wende in myd ihesu crist and peter stod þervte 
For he wes iknowe he wes more bold 
He stod bi þe fure and wermd hym for þe cold 
He bed þene dureward lete in his ivere 
Hi wolden heore louerdes dom iseon and ihere 
Þe dureward hine in lette al wyþvte mede 
Peter stod myd þon oþre and wermede hym at þe glede 
Summe of þet þer weren ykeneu seynt ion 
And nom him by þe mantel þat he hedde vpon 
He bileuede his mantel in þes Gywes hond 
And him seolf al naked at þere dure vt wond 
Er he were him atbroke him þuhte ful long 
For þe dute of þe deþ is swiþe strong 
Þo vre louerd wes ibrouht byvore kayphas 
Þet mayster and byscop in þan yere was 
Þe princes and þe phariseus hi were swiþe blyþe 
Þo heo iseyen ihesu crist hi þouhte hyne do of lyue 
A ueole kunne wise hi lowen him vpon 
To bryngen hyne to deþe hi nusten vor hwon 
Þer arysen tweyne and bigunne to speke 
Þes seyde hwat he wolde þe temple al tobreke 
Þat þe kyng salomon makede ful yere 
And þene þridde day him seolf a newa areare 
Þis we iherde herof we bereþ witnesse 
Þo onswerede þe more and þe lasse 
Þeyh he nedde no more ydo he ouhte hit forbeode 
Al his wndres þat he doþ is þureh þene quede 
Cayphas spek to ihesu crist he þouhte hine derye 
Ne herestu hwat þeos seggeþ hwy neltu onswerye 
Ihesuc hym wes stille nolde heo nowyht speke 
He Mihte if he wolde ful sone hyne awreke 
Seoþþe he hym axede of his techinge 
And of his disciples and feole oþer þinge 
Vre louerd hym onswerede myd swyþe veyre speche 
Ofte in þe temple ich wes iwuned to preche 
Al by lyhte daye þer men hit Mihte ihere 
And þu and oþre ynowe þat weren þine ivere 
Hwat ich to heom seyde wel wyten heo 
Iwyte at heom þat hit iherde and nouht ne axe me 
Þer leop forþ o gadelyng as ye Mawen ihere 
And smot anon ihesu crist anvnder þat ere 
Hit is þe byscop he queþ schaltu so onswerie 
He is þe hexte of þere lawe we hyne willeþ werie 
Ihesuc to hym seyde and yef hym onswere 
If ich habbe vuele iseyd witnesse þu myht bere 
And if ich habbe wel ispeke þerof þu nym gome 
And nouht me vor to beten al wyþvte dome 
Þe Gywes þat heolde ihesu crist Muchele schome him dude 
Blyndfellede and spatten him on in þen ilke stude 
And smyten vnder þat ere and þus to him seyde 
Hwo is þat þe smot þo constu hit arede 
Muchele schendnesse hi duden vre dryhte 
For bryngen hyne to deþe hi duden heore myhte 
Peter stod bi þe fur he wes swiþe ofdred 
He iseyh hw ihesu crist wes vuele biled 
Þer com o schelchene gon þat wes myd kayphas 
Heo bywste þe dure þer al þat mot was 
Heo byheold peter and seyde to heom þat sete 
Iwis þes is myd ihesu þene valse prophete 
Peter þo onswerede ne yknowe ich hyne nouht 
Neuer er ich hyne ne yseyh þu ert mysbyþouht 
Sone herafter on oþer þer com gon 
And seyde siker þu ert myd him a galilewis mon 
Mon queþ seynte peter y not hwat seyst þu 
Ne ikneu ich hyne neuere ne yseyh bute nv 
Þo onswerede on oþer þet wes hire yvere 
He wes Malkes kunesmon þet peter smot of þat ere 
Iwis þu were myd ihesu crist in þe leyhtune 
Ich iknowe þe ful wel þer he wes ynume 
Peter atsok and seyde awaryed mote heo beo 
Þat euer hyne iknewe ich segge vor me 
Nedde he bute þet word iseyd þe cok crowe bigon 
Ihesuc hyne bywende and lokede him vpon 
Peter anon þerafter hyne vnderstod 
Hwat his louerd hedde iseyd he wes sorimod 
Anon he vt iwende and bigon to wepe 
Þeyh he hedde his louerd fursake he þouhte for to bete 
Anon an ernemorewe so sone so hit wes day 
Hi comen alle togadere as ich eu seggen may 
Þe Gywes and al þat oþer volk hi weren swiþe vouse 
And brouhten vre louerd crist to heore mothuse 
Heo him to seyden nv þu ert her ibrouht 
Say vs nuþe if þu ert crist þat we habbeþ isouht 
Vre louerd heom onswerede þeyh ich eu segge soþ 
Ye nelleþ me nouht ileue ich hit wot inouh 
If ich eu ouht axi ye nelleþ me nouht telle 
Ne lete me gon quite ye þencheþ me to quelle 
Þervore ich ine heuene schal sytte by myne vadere
And seþþe cumen and deme eu alle togadere 
Þo sayden hi alle þenne ertu godes sune 
Ye hit seggeþ for ich hit am þervore ich am ynume 
Þis iherde kayphas his weden he tobrek 
And seþþe to þen volke þeos wordes he spek 
Hwat abyde ye nuþe to habben mo wytnesse 
Alle ye habbeþ þis iherd þe more and þe lesse 
Hw he haueþ her ispeke hwat is eur red 
Alle hi onswerede he is wrþe to beo ded 
Seþþe hi alle arysen vp and forþ hyne ledde 
Of þe kynge of heuene none reuþe hi nedde 
Heo brouhten hyne to pylates þet wes heore herre 
Herkne nv hi seyden we nelleþ þe nouht bicherre 
Þesne mon we funde vorbeoden vre lawe
Þat we nv and vre eldre heolde by olde daye 
Muchel of vre volke he haueþ iturnd þerfrom 
He seyþ þat he is godes sune and is a dedlich mon 
And he vorbeod cesares gauel of alle kunnes þing 
He yelp tovore vs alle þat he is vre king 
Pilates queþ to ihesu crist seye þu me soþ
Yf þu ert gywene kyng oþer hi habbeþ woh 
Þu hit seyst queþ vre louerd þat ich am godes sune 
Inot for hwiche gulte hi me habbeþ inume 
Pilates him vt iwende þerafter ful sone 
He seyde hwat haueþ þes mon ido þat is ibrouht to me 
Þe Gywes him onswereden if he nedde mysdo 
Nere he nouht for vs inume ne ibrouht þe to 
Pylates heom to seyde after eure lawe 
Þat ye nv habbeþ and heolde bi olde dawe 
Demyþ hyne nuþe oþer leteþ hyne beo 
Nenne gult of deþe ich on hym iseo 
Þe Gywes onswerede after vre lawe 
We ne mote nenne mon do of lyfdawe 
Pilates eft iwende him in þer vre louerd stod 
Þe gywes were ful bysie to scheden his blod 
Pilates clepede vre louerd and þus hym seyde to 
Þu ert gywene kyng þeyh hi þe schome do 
Vre louerd him onswerede iblessed mote he beo 
Hweþer seystu hit þi seolf oþer oþre hit seyde by me 
Pilates hym onswerede am ich Gyv þenne 
Þe byspes þe me bitauhte and mo of þine Menne 
Hwat hauestu ido for hwan ertu inume 
Ihesuc him onswerede seynte Marie sune 
Yf Mi kyneriche were ine worlde þisse 
Mine men wolde wyþstonde wite þu myd iwisse 
Þat ich nere nouht bitauht in gywene honde 
Ac my kyneriche is in oþer londe 
Pilates þo him seyde þenne ertu kyng 
Þu hit seyst queþ vre louerd nabbe ich non euenyng 
Ich þeron am ibore and to þis world icume 
And bere witnesse of soþe þervore ich am inume 
Alle þat beoþ in soþe ihereþ myne word 
And heo wel atholdeþ and leggeþ ine hord 
Þo seyde pilates him to hwat is soþnesse 
Vre louerd ne onswerede more ne lesse 
Pilates eft vt eode and bileuede ihesus 
And com to þan volke and seyde to heom þus 
Ine vynde nenne gult in þisse monne 
Hit is eur kustume to habbe quyt enne 
At eure Muchele feste euervyche yere 
Schal ich þere gywene kyng lete gon al skere 
And hi alle gradden pilates vpon 
Nouht hyne hi seyden ac yef vs barraban 
Barraban wes a þeof þervore he wes inume 
And myd oþer þeoues ido ine prysune 
Pilates nom þo ihesu crist and hyne heyhte bete 
Þat al his swete likame of blode gon to swete 
Þe knyhtes hyne nomen and in hyne ledde
And duden al of his cloþes þet he on hym hedde 
Seþþe hi nomen a red cloþ and duden him abute 
And one yerd on his hond and gunnen him alute 
Of one wrase of þornes he wryþen hym one crune 
Of þan alre kennuste þat grewen in þe tune 
Hi setten heo on his heued and vaste þer tobeote 
On eueryche halue þat blod gon vt yeote 
Seþþe hi knowede and seyde hayl gywene king 
And smyten vnder þat ere ne sparede hi no þing 
Pilates eft vt eode and to þe gywes seyde 
Lo her ich brynge þisne mon and tovore eu lede 
Ich nenne gult ne vynde on him i do eu to vnderstonde 
He wuste þet he wes inume vor heore muchel onde 
Vre louerd ber his crune and com him vt gon 
Lo seyde pilates her is þes ilke mon 
Þe byspes and þet oþer volk gradden him vpon 
Do a rode do a rode hi seyden hyne anon 
Pilates þo onswerede and þus heom seyde to 
Nymeþ hym eu seolue and on rode do 
Þe gywes hym onswereden we habbeþ vre lawe 
Þerafter he schal beo idon vt of lyfdawe 
Vor he makeþ him godes sune we holdeþ hyne amed 
Pilates þeos word iherde þo wes heo more ofdred 
He iwende eft ayeyn þar he wes ere 
And axede þo ihesu crist hwenene heo were 
Vre louerd ne yef nenne onswere ac stod him al stille 
He myhte sone hyne awreke if hit were his wille 
He ne onswerede hym nowiht iblessed beo he 
Pilates to hym seyde þu ne spekest nouht wiþ me 
Nostu þat ich habbe myhte on rode to do þe 
And ich habbe myhte to lete þe quyte beo 
Vre louerd him onswerede neddestu none myhte 
Me vor do to deþe myd wowe ne myd ryhte 
Bute hit were þe iyeue wite þu to iwisse 
Of him þat is vs alle abuue in heueryche blysse 
Vor þan he more sunne hafþ nuþe of me 
He þat me bitrayde and seþþe bitauhte þe 
Þerafter pilates þouhte to leten hyne go 
Ac þe gywes him seyden euer wurþe heom wo 
If þu þysne bileuest and hine letest so 
Nertu nouht cesares freond ac ert his ivo 
Eueruych mon þat makeþ hym king we hit seggeþ þe 
He wyþseyþ cesare no king nys bute he 
Pilates ladde vt ure louerd he nolde no leng abyde 
Þet wes a longe vryday at þare sixte tide 
And seyde to þon gywes lo her eur kyng 
Do hine awey hi gredden anhong an hying 
Pilates heom onswerede and þus heom seyde to 
Wille ye þat eur king on rode beo ido 
Þe bispes þo onswereden and seyden to him þar 
We nabbeþ nenne oþer king bute cesar 
Pilates nom þo vre louerd and heom bitauhte on honde 
Heo hine bitauhte knyhtes þat duden him muchele schonde 
Þe knyhtes þet hine ledden bitauhten him þe rode 
Þeron he deþ þolede and bouhte vs myd his blode 
He ber heo on his schuldre toward þan ilke stude 
Þat hatte kaluarie þeron hi hine dude 
Þo he wes on þe rode idon þe gywes were ful gled 
Hi nome twey þeoues þat weren myd him iled 
Þene enne hi honge in one half for to don him teone 
And on bi þat oþer half and ihesuc heom bitweone 
Vre louerd þo þis seyde þat is ful of soþ 
Vader voryef heom þisne gult hy nvten hwat hi doþ 
Þo ihesuc wes vppe þe rode þat þolede pyne strong 
Þe knyhtes nome his cloþes to delen heom among 
Þo funden heo his curtel þat he wes al ihol
Hi nolden þerof makie nones cunnes dol 
Ac hi casten heore lot hwes he scolde beo 
Hi nolden hyne nouht delen a to ne a þreo 
Þe princes and þet oþer volk hokerede him vpon 
Þes hi seyde haueþ iheld mony en oþer mon 
Crist þet oþer hauest iheld kyng of yrahel 
Help nv þi seolue for þu myht ful wel 
Yf þu ert so myhti so þu seyst þat þu beo 
Lyht adun of þe croyz þat we hit alle iseo 
On of þe þeoues þat him heng by 
He seyde to vre louerde and gon him hokeri 
Crist help þi seolue and eke help vs 
Þe oþer him onswerede and to him seyde þus 
Þv nert wrecche of gode ofdred þat her ert anhonge 
We after vre gultes mede habbeþ yuonge 
Þes þet vppe þe rode is neuere vuel ne dude 
He seyde to vre louerde anon in þe stude 
Louerd he seyde þench on me and bigon to syche 
Hwenne þu cumest to heuene þer is þi kyneriche 
Ihesuc him onswerede soþ ich segge þe 
To day in paradyse þu schalt beo myd me 
Pilates wrot him seolf a wryt al on hying 
Þar is ihesuc of nazareth þe gywene kyng 
Monye gywes hit radden and were swyþe grym 
Hit wes iwryten on ebreu on gryv and latyn 
Þe bispes of þe gywes seyden pilates to 
Þu ne schuldest nouht þi wryt habben iwryte so 
Ne wryt þu nouht her is þere gywene kyng 
Þeyh he seyde þat he hit wes hit is lesyng 
Pilates þo onswerede and þus heom seyde to
Þet ich wrot beo iwryte ne may hit nomon vndo 
Hit wes welneyh mydday þo þusternesse com 
In alle Middenherde fort þet hit wes non 
Þe sonne bileuede hire lyht and þe mone al so 
Þat hudingcloþ todelde in þe temple a to 
Ihesuc him gon clepyen myd stefne uul stronge 
Vader ich myne soule biteche in þyne honde 
Þo he hedde so yseyd þat scop þe sunne and mone 
He deyede þerafter wel swiþe sone 
Þet iseyh centurio þat þer bisydes stod 
Hw vre louerd gon deye þat bouhte vs myd his blod 
He seyde to þe knyhtes þat weren his ivere 
Iwis þes mon wes godes sune þet we iseoþ here 
Þe gywes to pilates comen and þus him seyden to 
We biddeþ þat heore þyes beon tobroken a to 
And seoþþe let heom don adun of þe waritreo 
Vor vre muchele feste to morewe schal beo 
Of þen one þeoue hi breken his þyes a to 
And of his yuere hi duden al so 
Þo heo comen to ihesu crist and seyen hine ded 
Ne breken hi nouht his þyes þe bok hit forbed 
Hi bitauhte one knyhte a sper on his hond 
And setten to his syde hit wes sarp and long 
He schef hit myd strenkþe þat to his heorte hit com 
Boþe blod and eke water þerafter vt ron 
Þe ilke þat hit iseyh he wrot þis godspel 
Þat he soþ segge we leueþ hit ful wel 
Þo hit wes wel neyh eue ioseph þer com gon 
Of arymathia he wes a riche mon 
He com to pilates and sayde to him þus 
Yef me þes prophetes body þat hatte iesus 
Þo heyhte pilates þat body him biteche 
Of vre louerd ihesu crist þat is soule leche 
Ioseph nom vre louerd adun of þe rode 
And wond him on o cheysil cloþ þet bouhte us mid his blode 
Seoþþe he hyne leyde in one þruh of stone 
Þat he hedde newe imaked to him self one 
He hwelfde at þare sepulchredure enne grete ston 
Seþþe he wende forþ his wey hwer he hedde to gon 
Þene oþer day þerafter þat ihesuc crist wes ded 
Þe gywes and þe phariseus nomen alle enne red 
Hi comen to pilates þen maystre of þe londe 
Louerd hi to hym seyde we beoþ vnderstonde 
Þes ilke swike seyde for hwan we beoþ vnblyþe 
Ich wile þene þridde day aryse from deþe to lyue 
Let wite þe sepulchre fort þene þridde day 
Þat his disciples hine ne stele and beren hyne away 
And seggen to þe volke þet beoþ of vre lawe 
He is aryse from deþe þet gywes hedden islawe 
Þenne wrþ þe laste dwele wurse to alegge 
Þene þe vorme were hwat euere men segge 
Pilates heom onswerede þat wes icume of rome 
Goþ nv and wyteþ hyne wel hyedliche and sone 
Þe gywes þo uorþ wende and nomen heore knyhtes 
To witen þe sepulchre boþe a day and nyhtes 
Seþþe hi dude heore sel vpe þene ston 
Lutel hi wiste wrecches hw hit sculde gon 
Þe gywes weren wode þat yeuen þene red 
And wende holde ihesu crist þeyh he were ded 
Nu wolden heo hyne atholden þat scop alle þing 
Ne tobrek he helle dure and ouercom heore king 
Iesus þo his wille wes aros from deþe to lyue 
Þeyh hyne biwusten knyhtes voure oþer vyue 
Hwy nolden hi hine atholden so þe gywes redde 
Ne hi ne myhten hyne iseon so hi weren ofdredde 
Of þen engel þet þer com þo hi iseyen þat lyht 
Hi vellen so hi were ded anon vorþ riht 
Iesus crist þet suo aros þurh his muchele myhte 
And com into þis myddenerd sunfulle men to ryhte 
Lete us so vre lyf in þis world dihte 
Þat we mote alle cumen to þan eche lyhte 
Bidde we alle leoue men god þat is so hende 
Þat he of þe holy gost so vre heorte atende 
Þat we mote at vre scrift þane veond schende 
Þat myd fule sunnes vs þencheþ alle ablende 
And yef þat eche lif þat neuere ne haueþ ende 
Hwanne vre soule vnbynd of lykamlyche bende 
Her is hwon ihesu crist aros from deþe to lyue 
Seoþþe crist from deþe aros þet is of sunnes clene 
Þe vorme þat he myd spek wes Marie Maudeleyne 
Þo heo com to his buryles hyne for to seche 
Heo wende þat þe gywes hedde furstole vre soule leche 
Marie stod wiþvte þe dure and sore wepe bigon 
Þo heo ne funde nouht ihesu crist þet wes hire leofmon 
He adun stupede and lokede myd eye 
If heo of vre louerde ouht þer iseye 
Þo seyh heo þer twey engles myd hwite cloþes and swote 
Þe on set at þe heuede þe oþer at þe vote 
Wymmon hwi wepestu hi seyden hire to 
For hi habbeþ myne louerd i not hwer ido 
Marie hire drouh abak and lokede heo bihynde 
Þo yseyh heo ihesu crist þet heo þer wende vynde
Vre louerd hire gon axi for hwi and for hwan 
Wepestu and hwam þu seche say me wymmon 
Marie him onswerede and þus him seyde to 
Þe gywes habbeþ mynne louerd of þisse stude ido 
Ich not neuer hwydere hi habbeþ hyne ibrouht 
Þervore ich am ful sori and habbe hyne isouht 
Hauestu hyne awey ibore seye me gode mon 
And ich hyne vecche wille al my seolf on 
Heo nuste nouht þat he hit wes þet vre bendes tobrek 
Heo wende hit were þe leyhtunward þat to hire spek 
Iesus þo nemde marie and cudde hwat he wes 
Marie in hire lyue neuere so blyþe nes 
Heo clepede hyne mayster þet is rabony 
And fel to his fote and bed hym mercy 
Ihesuc spek to marie and hire þo forbed 
Þat heo attryne ne scolde his honde ne his fet 
Ich ne astey nouht yete vp to myne vadere 
Ac go to myne broþren þer hi beoþ togadere 
Saye heom þat ich astye to mynes vader riche 
Þer is my vader and eke heore and ioye euer ilyche 
After þet ihesu crist myd marie hedde ispeke 
Heo nolde vor none þinge his heste þo tobreke 
Heo com to his disciples þer hi togadere were 
Neuer of tydinge hy er so glad nere 
Heo seyde to heom þe wordes þet hire heyhte ihesuc 
And þat he wes from deþe aryse and to me seyde þus 
Þo hi þis iherde hi were swyþe blyþe 
Þat vre louerd wes aryse from deþe to lyue 
As heo stode and speken and weren at wenynge 
Of vre louerdes aryste and fele oþer þinge 
Vre louerd ihesu crist þe wes ibore of þe meyde 
He stod amydde heom alle and to heom þus seyde 
Sibsumnesse eu beo among ne beo ye nouht ofdredde 
Ich hit am þat her bivore eu alle myd me ledde 
Hi weren aferd and offruyht and no wunder nes 
Heo wenden þet hit were a gost þat among heom wes 
Ihesuc to heom seyde of hwan beo ye offerde 
And beoþ in eure heorte þouhtes fele arerde 
Iseoþ nuþe boþe myne vet and ek myne honde 
Þat ich hit am ihesu crist þat her myd eu stonde 
Hondleþ nv and iseoþ þat gost naueþ none bon 
Ne vleys ne bon nouþer as me is vpon 
Þo he hedde so yseyd he dude more yet 
He schewede heom his honde and so he dude his fet 
Yet heo hit nyleuede þe more ne þe lesse 
Ac þuhte muche wunder of heore gladnesse 
Vre louerd ihesu crist myd heom bigon to speke
Habbe ye ouht here þat mon may of ete 
Hi hym bivore brouhten of one visse ibred 
And ek enne hunycomb hi weren swiþe gled 
Vre louerd nom and et þerof touore heom euervychone 
And sewede þat he wes aryse myd fleysse and myd bone 
Aveole kunne wise vre louerd him tok on 
To schewen his apostles þet he wes god and mon 
Seoþþe þat he wes aryse from deþe to lyue 
Þet vs alle bouhte myd his wndes fyue 
Ofte he heom myd spek þer hi weren togedere 
Er he wolde astyen to heuene to his vedere 
He heyhte heom holde treowe luue euerych to oþre 
As ich habbe eu yluued for ye beoþ alle broþre 
Vre louerd heom bleu vpon þet alle þing con dyhte 
Vnderuongeþ he seyde þe holigostes myhte 
Þeo þat ye aleseþ here of heore sunnes bende 
Hi schulle beon vnbunden euer buten ende 
And þeo þat ye her byndeþ ine lyue þisse 
Hi beoþ euer ibunde wyteþ ye myd iwisse 
Þo vre louerd astye wolde from eorþe to heuene
He seyde to his apostles hi weren elleouene 
Herkneþ alle to me þe more and þe leste 
Ich eu wille senden on mynes fader biheste 
Sytteþ in þe burewe and ich eu wille dihte 
Fort ye beon byweued of heueliche myhte 
He seoþþe heom vt ledde into bethany 
And myd his swete honde gon heom blessy 
Þo he heom hedde iblessed þat scop þe sunne and mone 
He astey to heuene þerafter ful sone 
Hi stoden and biheolden hw he to heuene asteyh 
Mid his swete moder he wes hire heorte neyh 
Þer stoden twei veyre men neren hi nouht ihud 
Ac were myd hwite cloþes swyþe veyre iscrud 
And hi to heom seyden men of galile 
Toward þare heuene hwat biholde ye 
Þe ilke sulue ihesuc þat is from eu ynume 
He wile hym sulf eftsone hider to ev cume 
Mid fleysse and myd bone as he heonne ywende 
He wile eft hider cume þeos word he eu sende 
Þo heo þis iherden hi turnden heom ayeyn 
Mid muchele gladnesse eft to iherusalem 
And weren in þe temple god heryinde 
And þene king of heuene euer blessynde 
At þon heye vndarne a witsuneday 
Þer hi were togadere as ich eu segge may 
And heryeden vre louerd crist and heore bede sunge 
Þe holy gost heom com vpon in fury tunge 
So sone so hi weren of þe holy goste attende 
Heo arysen alle togadere and vt heom iwende 
And speken godes wordes hi weren swiþe gled 
Of none monne in eorþe nere hi þo ofdred 
Þo were in iherusalem as ich me vnderstonde 
Men wunyinde of alle kunnes londe 
Þo heo iherden þe apostles godes lore teche 
Eueruych þer vnderstod his icunde speche 
Heo seyden heom bitwenen hwat may þis beo 
Þeos men þat we heren speke hi beoþ of galile 
And we iherden heom heryen in heore preching 
After vre tunge þen heoueliche kyng 
Seoþþe in alle londes hi eoden vor to prechen 
And for to fully þat folk and godes lawe techen 
Hi nolden þo bileue vor kayser ne vor kynge 
Ne vor nore pyne heore prechynge 
Þervore heo iwenden into alle londes 
And fullede kinges eorles and bondes 
And alle men and wymmen þat wolde to heom cume 
And bileuen on ihesu crist þet is godes sune 
Þeruore þe veond of helle hedde muchel onde 
Vor hi bynomen him saulen in water and in londe 
Þervore he hine biþouhte hw he don myhte 
And euer wes abute bi daye and bi nyhte 
Vor bryngen heom to deþe þet spek myd his ycorene 
Þat wes Nerun and Dacyen and mo þet beoþ vorlorene 
Þeos nomen þe apostles and heom to deþe dude 
And vre louerd heom vnderveng anon i þe stude 
Nv hi beoþ ine blisse myd þon heuene kynge 
Þat is heore mede vor heore prechinge 
Bidde we alle ihesu crist vor heore erndinge 
Þat he vre saule to þare blisse brynge 
Vor his swete moder luue of hwam he vleyss nom 
He habbe mercy of vs þat is god and mon 
And lete vs so her libben in þisse wrecche lyue 
Þat we moten to him cume for his wundes fyue 
And he þat haueþ þis rym iwryten beo hwat he beo 
God in þisse lyue hyne lete wel iþeo 
And alle his iveren boþe yonge and olde 
God heom lete heore ordre trewliche her holde 
Þat hi mote togadere cume to heueriche blysse 
Hwanne hi schullen toparty vt of lyue þisse 
He þet alle þing ischop þis vs graunty 
Vor his leue moder luue seynte Mary 
And heo vre erende bere so is hire ywune 
Mid alle oþer halewe to hire swete sune AmeN 