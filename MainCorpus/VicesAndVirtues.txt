æni mann mai don Alle hie bieþ forsakene on godes awene muþe þe þus seiþ Ga arst and seihtle wiþ þine broþer Nis me nan ofrende swa lief swa godes luue and alre mannes 

Of sorinesse 

GIET is an oþer derne senne þe me and maniȝe oþre saule hafþ beswiken Hie hatte tristicia þat is sarinesse Þes is an of þe heuedsennes þeih hie dierne bie Hie is icleped sarinesse sarinesse deaþ wurchende for þan hire ofþingþ of alle gode þe aȝunnen bieþ for godes luue te donne þes awerȝede gast hie makeþ þane religiuse man þe alle woreldþing for godes luue hafþ forlaten sari and drieri and heui on godes workes and ofte doþ ofþenchen þat he æure swo haueþ idon Al swo he deþ þo men þe sennen habbeþ forhaten te laten and swa hie doþ iec þo menn þe habbeþ gode behaten god te donne oþer halȝe to sechen oþer to fasten oþer sum oþer god te donne On alle wise he fandeþ hu he muȝe gode weorkes letten oþþe mid ofþanche and mid sarinesse and unbleþeliche hes don don 

Of asolknesse unlust 

þIES swikele senne haueþ ȝiet ane suster þe is icleped accidia þatþad is asolkenesse þe me haueþ þurh mire ȝemeleaste maniȝe siþes beswiken Hie me haueþ imaked heuy and slaw on godes weorkes þurh idelnesse hie me haueþ ofte idon eten oþermannes sare swink all unofearned Ofte hie me haueþ idon slæpen þar ic scolde wakien on godes seruise be daiȝe and be nihte Swilch hit non oþer bien ne mihte þies awerȝede senne is on of þe heuedsennes and hie beswikþ mucheles þe mare þe me of hire litel ȝeme nimþ Þat is þe ænde of þessere senne þat hie wolde þat man none ȝieme ne name of him seluen ac þat he on slauþhe and on ydelnesse his lif ladde anon to his andedaiȝe and þat he herfore wurþe fordemd into helle pine þis is soþ neme ȝeme se þe wile 

Of modinesse pride 

HIERAFTER cumþ an oþer þe is icleped þat is modinesse Hie was anȝinn of alle sennes and hie brohte þane brihteste angel fram þare heuene heinesse niþer into helle depnesse Of hire is ȝewriten þeus superbis resistit Godd wiþstant alle modi mannen Forþan hie bieþ godes wiþerwinen alle þo þe willen hem seluen heiȝin Godd seiþ him self þat hie sculen bien ineþerede Hierfore ic am neþer and unmihti forþan ic habbe ȝeben prud and modi and michel ilaten of me seluen Ne þese wereȝede heauedsenne ic næure ne hatede ne ne scunede swa swa ic scolde ac ofte ich dede þurh hire þat þe godd nolde Wa me þas þies ilche modinesse þeih hie habbe hlot and dale mang alle oþre sennes naþelæs hie haueþ ane þe is hire swiþe neih and swiþe hersum þe me haueþ swiþe ofte beswiken þat is idel wulder oþer idel ȝelp þies dieþ þe manne þe þurh hire is beswiken þat he twifealdeþ his senne alswo þe man þe haueþ islaȝe anne mann aȝeanes godes forbode þanne ȝelpþ he þat he is wel iwreken of his unwine oþer ȝif he hafþ beswiken an maiden oþer an riche lafdi þe is bewedded þar of he lat þe bett of him seluen and swa he wurþ beswiken For þan he næure þis ne beweop ac ȝet þar to more he ecþ þat is ȝif he for his sennes farþ ut of lande halȝen te seken oþer he michel fast oþer almesse doþ þat he ofte biȝelpþ oþer on swilche wise hes dieþ þat he herienge þar of hafþ and swa hes forliest þarof seiþ þat godspell Receperunt mercedem suam Hie habbeþ inumen here lean þat bieþ alle þe ani god doþ and þar of herienge luuieþ þencheþ herof ȝe þe doþ ȝewer god teforen mannen Sume oþre forlæteþ þe world and nimeþ þe cloþes of religiun and sone hem seluen healdeþ for hali and unwurþ healdeþ of oþre þe neure ȝiete bieteþ here aȝene sennen mid eadmodnesse ne mid soþre berewsinge Sume læteþ wel of hem seluen ȝif hie bieþ of heiȝe kenne oþer ȝif he bie of heiȝe menstre oþer ȝif he hafþ sum hei obedience oþer ȝif menn of þe world hes healdeþ for hali menn hie forȝiteþ to swiþe hem seluen wiþinnen and harkieþ to þe idele werkes wiþ uten Herof ic am becnawe me self þat þies iwerȝede gast me hafþ idon þat ic am swiþe forȝelt aȝeanes mine laferde god almihtin 


Of unbuhsumnesse 

GIET ic habbe muchel misdon þurh ane oþre senne þe is ȝecleped þat is unhersumnesse Al swa þe angel was ȝedriuen ut of heuene riche for modinesse swa was Adam ure forme fader ut of paradise for þessere unhersumnesse For hire he þolede deaþ and seþþen all mankenn and þe pine of helle ma þanne fif þusend wintre al hwat Crist him liesde wiþ hersumnesse Alle þe þis isieþ and radeþ oþer ȝehiereþ i bidde and warni for þe luue of gode and for ȝuer lieue saule þat ȝie hatien and scunien ouer alle þing þes awerȝhede senne For hire we sculen alle deaþ þolien al swo habben idon þe teforen us wæren Hie is kæie of alle oþre sennes non senne ne mai bien idon bute þurh unhersumnesse Al swo diepliche hafþ godd us forboden alle heauedsennes swo he dede Adame þe treu of paradise aiþer þurh þare ealde laȝwe and iec þurh þare niewe Hwat do ic wrecche saule þe am forgilt þurh unhersumnesse for þi þat ic wrecche saule naure hersum ne habbe ibien ne gode ne mine gastliche faderes ne min cristendom ne obedience nauerȝiete wel ne hield Ac bidde we alle ure lauerd Crist þe was hersum his fader anon to þe deaþe þat al swo we forlieseþ þis scorte lif þurh unhersumnesse þat he us ȝiue mihte þat we moten him bien hersum on alle gode woerkes anaon to þe deaþe and swa cumeþ forþ in to þe eche liue þe he hafþ us behoten þurh his mildce 

Of oþes sueriingge 

GIET hier is mare of þe eueles kennes sade þe me hafþ ofte idon godes aȝwene name forsweren and ec his halȝen and a manies kennes me seluen to weriȝen oþer sume of mine friende þe ic halp to sweriȝen and on swilche wise wende helpen unc baþe and brohte unc baþe in to muchele harme Þis ic dede aȝean godes bebode þe seiþ Nolite iurare neque per celum neque per terram Ne sweriȝeþ naiþer ne be heuene ne be ierþe ne bie nan oþer þing bute ia ia næi nai Al þat we more sweriȝeþ swo it is euel and senne Sume weneþ bien sacleas of þessere senne for þan þe me nett hem to þan aþe Þeih me niede me to þan aþe me ne net me noht te forsweriȝen ac soþ te seggen of þan þe ic am bicleped Ȝif ic ware riht cristeneman ic wolde bliþelicor þoliȝen þas lichames deaþ þanne ic wolde þe wrecchede saule sa rewliche acwellan 

Of lesinge 

OFT ic habbe beuclen an oþer senne fram þat ic cuþa speken ȝiet to þese daiȝe þat is be name þat is leasinge þe all Adames ofspring hafþ besmiten þe speken cuþen oþer mihten wiþuten Crist ane þe is mid rihte icleped soþh and sæinte Marie his moder þe selue dieuel is icleped mid rihte fader of leasinge þa þa he sade Ero similis altissimo Ic scal bien ȝelich þan heisten þis was þe forme leasinge þe æure was ȝefunde þar þu luȝe þu lease dieuel and swa þu diest ȝiet of al þat tu aure behatst þu me þencst wel to wreiȝen tofore gode for þessere senne ac ic wreiȝe me nu tefore gode and teforen alle his halȝen and te forsake and alle þine leasinges Nis nan þing mare aȝeanes Criste þe is icleped soþ þanne is leasinge Bie war se þe wile 

 
Of heuele baftespache 

DETRACTIO hatte an oþer senne þe reaueþ godes luue of mannes hierte þat is euel baftespache Hie me haueþ ofte ȝemaked forȝielt aȝeanes godes forbode þe me forbett alle euele spaches and þus me undernemþ Sedens aduersus fratrem tuum loquebaris þu sate he seiþ aȝeanes þine broþer þe ælche dai baþe clepieþ to me þe am ȝure fader and seggeþ pater noster Aȝeanes him þu spake god bafte him euele þat he it ne herde þus þu dedest and ic was stille and for þi þu wendest þat ic þe ware ilich þat hit likede me swa swa hit dede þe Ac þu scalt stonden tefore me a domesdaiȝe and teforen all mankenne þar ic þe scal undernemen mid þa ilche wordes þe þu ofte hafst ȝeherd for þe te warnien and þus cweþen Dilexisti maliciam super benignitatem þat is þu luuedest euelnesse mare þanne godnesse unrihtwisnesse more to spekene þanne rihtwisnesse for þi þe scal god almihti forliesen baþe lichame and saule Ga awei fram me þu ȝewereȝede forþ mid te dieule Hwa is þat nis ofdradd of þese muchele þþunresleiȝ þe cumþ ut of godes auȝene muþe Nime ȝieme se þe wile Hu michel haht hit is godes forbod te brekene 

Of swicedome 

GIET ich habbe ma unþeawes beuolen Ic habbe beswiken min emcristen mid faire wordes þe ic to him habbe ȝespeken and oþerlicor mid weorkes him ȝekydd and uppe mine lahfulnesse ofte him behet þat ic næure eft him neȝelæste Gif ich at him ani þing bouhte oþer him sealde æure me was leuere þat ic biȝate and he forlure þanne unker chepinge bileafde Godd us forbett þat we ne sculen habbe twifeald wæiȝe ne twifeald imett ac þat we sculen bliþeliche ȝiuen and leanen wiþuten erþliche mede alle þe niede habbeþ and us for his luue besecheþ of þan ilche gode þe he us hafþ ilænd Soþ to seggen ic not ȝif ich auerȝete ani þing dede þat ic nolde habbe sumes kennes lean oþer of þouhtes oþer of wordes oþer of weorkes and ȝif ic nadde me þuhte þat hit nas naht wel betowen þar ic hit idon hadde 

Of werȝhinde 

EFT we findeþ þat þe apostel seiþ þat bieþ þa werȝinde menn þe swa bleþeliche willeþ werȝien þat hie naure on heuenriche wuniȝen ne muȝen for þi þat hie werȝieþ godes handiwerc þe he hafþ iblesced Herof ic am sceldi and wel am becnawe þat ic ȝewerȝed habbe aiþer ȝe hodede ȝe leawede sibbe and framde and mani þing þe ic werȝi ne scolde 

Of unþolemodnesse 

INPACIENCIA hatte an oþer senne þat is unþolemodnesse Hie benemþ þe manne þe hie ouermai þat he ne mai wealden him seluen ne a þouhtes ne on wordes ne on weorkes Swa hie haueþ me idon aure to ofte Þurh hire ic am forȝelt aȝeanes gode þe me forbisne ȝaf arst of him seluen and seþþen mid haliȝe wordes me wissede Se þe smit under þa eare want to þat oþer he sade and do god aȝean euel Gif he þe wereȝede þu hine blesci þis ne dede ic næure ac ȝif min lauerd godd me wolde swingen mid ani swinge al swa fader doþ his sune ic was þar aȝean unþolemod and aiþer þohte and ec sæide Hwi me scolde cumen swilche unȝelimpes Mani oþer was þe more hafde misdon and non unȝelimp ne cam ac hadde alle blisse and reste inowh For þi saide god almihti be me and be mine iliche Ich hem let he seiþs after here awene wille after þan þe here herte leste ic hem folȝede 

Of aȝenwille 

þURH þessere senne ic unȝesali saule fel in to an oþer senne þe is icleped propria uoluntas þat is auȝenwille Ȝewiss hafþ godd forworpen þan ilche mann þe lat godes wille and his gastliche faderes wille to donne bute he eft þurh his muchele mildce hes him benime ær þane he of þese liue fare Non scafte þe is scadwis al swo bieþ angles and menn ne aȝeþ te hauen here aȝen will forþan hie ne bieþ ne ne muȝen bien næure rihtwise ne gode bute hie folȝin godes wille on alle wisen Forþan we findeþ on hali write Se mann þe wile folȝin his aȝen wille he is aȝeanes gode alswa is þe mann þe is aȝeanes þe kinge and wile his curune him benemen Crist self seiþ on his godspelle Ne cam ic noht te ȝiuen ȝew forbisne of mire aȝene wille to donne ac i cam for to donne mines fader wille þa þe Crist was ȝeboren þa comen þa aingles of heuene and sunge þane derewurþe sang and bodeden sibsumnesse to alle þo mannen þe god wille habbeþ þat nis non bute þo þe godes wille luuieþ and folȝiþ Weilawei and walawa þat ic min aȝen iwill swa habbe ifolȝed þat im min unȝewill awh aure ma te þoliȝen bute godes hali mildse me ese 

Of hunrihtwisnesse 

UNRIHTWISNESSE hatte an oþer senne þe me haueþ æure to longe ȝedweld mid hire swikele unþeawes Hie is æure aȝean rihtwisnesse forþan no man ne mai bien ȝeborȝwen bute he bie rihtwis and naht twifeald ne on speches ne on dades Oþer ic habbe ibien þanne ic habbe me isceawed Menn me isieþ wiþuten Ic and mine iliche we beoþ wiþuten al swa þe deade mannes þruh þe is wiþuten ihwited and wiþinne stinkende and full of wermes Swa ic habbe ibien full of euele þohtes Wa me þas Forþi þat ich nabbe ihafd rihte ileaue ne faste hope ne soþe luue to ure lauerde gode swa swa ic scolde forþi ic haue bien unmihti and unstrong onȝeanes alle þese forenammde sennes Ic ne mai rimen ne tellen alle þo sennes ne alle þo unþeawes ne alle þo wundren þe ich wrecche senfulle habbe idon and beuolen seþþen ic arst mihte seneȝin Ac him þe hes one wat almihti god ic bidde are and forȝiuenesse 
 
Of þa fif wittes 

GIET me wreiþ min herte of þa fif wittes þe god me betahte to lokin of mine lichame þat is þat is ȝesihthe ȝeherhþe smac and smell and tactþe þas fif wittes hie tacniþ þa fif gildenene besantes þe þe hlauerd betahte his þralle for to biȝeten þar mide Swa dede þe gode þrall þe biȝatt oþer fif For þi his hlauerd him sede Wel þe gode þrall Ouer litel þing þu ware trewe ouer michel þing ic þe scal setten Ga in to þine lauerdes blisse Þis ne habbe ic nauht ofearned þe no god ne habbe idon mid þo ilke besantes of þe fif wittes ac þurh hem and þurh mine ȝemeleaste ic habbe mines lauerdes eihte forloren Ælche dai me cumeþ sonden on mine þohtes þat ic scall neuliche cumen teforen him and ȝiuen him andsware hwat ic habbe mid his eihte ȝedon He wile hes habben wel imotet and bi rihte wæiȝe wel iwæiȝen and wel imered gold and bute ich þis habbe þas daiȝes þe he after me sant ic scal iheren reuliche tidinge Andswere me nu þu unȝesælie saule he wile seggen hwat hafst þu swa lange idon on þare woreld Langne first ic þe ȝaf wel to donne ȝif þu woldest and litel god þu hafst biȝeten mid þa fif besantes of þe fif gewittes þe ic þe betahte Mo þanne fif þusende besantes of gode þohtes and of gode wordes and of gode woerkes þu mihtest habben biȝeten ȝif þu woldest on þa lange firste þe ic þe ȝaf ac þu earme saule noldest þenchen of þine forþsiþe þat tu fram þine licha me scoldest skelien and tefore me cumen and me andswerien of alle þine dades þanne lepeþ he his pineres and hat hem me nemen and binden me baþe handen and fiet and werpen me in þe uttreste þiesternesse Þe inreste þesternesse is in þare hierte þe ne wile forsceawin hwider he scal þanne he henen farþ Þe uttreste is se þiesternesse of helle þar næure ȝiete liht ne cam bute þas nihtes þe Cristes saule þar inne cam after his ȝekorene Ac æure þar is wop and woninge for þare michele hæte and unȝemæte brene and þar is chiueringe of toþen for þe unmate chele and þar is sorwȝe and sarinesse for þare muchele ortrewnesse þe cumþ of þan ȝeþanke þe hie næure mo godd ne sculen isien ne nan of his halȝen ne sibbe ne framde þe iborȝen sculen bien ac aure ma wunien mid þa eifulle dieulen þe bieþ swa laþliche and swo grisliche an to lokin þat ȝif a mann iseiȝe nu anne al swilch al se he is on his ȝekynde he scolde sone bien ut of his iwitte and þis þoliȝen æure ma wiþuten ande Ne mai ic þenchen ne mid muþe seggen ne on boke write alle þo pinen of helle Wa hem þatt hie æure iscapene waren þe þo pinen ofearniþ understandeþ alle þe þis radeþ oþer ihereþ and witt habbeþ to understonden þe muchele þolemodnesse of us on þese liue hu godd us meneȝeþ alche dai and to us seiþ Wandeþ to me he seiþ ȝie þe berþ iwant fram me þurh dieules lare and nemeþ and doþ scrift ællc after þat his senne is and spedeþ ȝeu forþan ȝure ændedai nei and cumþ unȝewares al swa þief be nihte Fast and wakieþ and buȝeþ fram euele and doþ god and waniþ and ȝeorn biddeþ are and forȝiuenesse þa hwile þe we her Forþa bute ȝif ȝe hier hit ne ofearniȝeþ ne wurþ ȝeu næure milce elleshwar þa þe nelleþ þese godes hali wordes hlesten ne healden harkiþ hwat se haligast seiþ þurh þe profiete Dauiþ ȝewerwed bien hie lauerd alle þe þine behode healden nelleþ þa þe ne bieþ ofdrad of þessere eisliche werȝinge þe alle hadede ællche dai werȝiþ þar hwile þe hie singeþ godes lofsang at prime harkieþ an oþer wariȝing þe cumþ ut of godes awene muþe forþan þes werȝinge nis bute erres of þare laczste þanne god seiþ him self mid muchele eiȝe Gaþ aweiȝ fram me ȝie iwerȝede of alle hadede hafde in to þan eche fiere ȝie þe nolden mine rad hlesten ne mine bebode luuien ne healden Witeþ awei fram me forþ mid þa dieulen þar ȝie naure ma eft me ne ȝesien Alle þe habbeþ Cristes kariteþ þat is godes luue and mannes wepeþ and wanieþ forþ mid me and fondie we te kelien godes wraþþe mid teares þe him bieþ swiþe icueme mid oþre loke of sare birewnesse He hit wat þe wat alle þing þat sare hie me reweþ To ȝeu ic clepiȝe iec þe bieþ wuniȝende mid ȝemaneliche hlauerde gode and to ure lafdi sainte Marie Moder of mildce þe ic bidde for þine muchele mildze þat tu me besieke forȝiuenesse of mine sennes to Iesu Criste þine lieue sune þe hafþ mihte te forgiuene alle sennes for þare ilke luue þe he hafþ to mine ikynde þe he nam of þe wiþuten a þarof iȝiuen hafþ lott and dale his flesc and his blod þurh hwan ich ilieue fastliche are and mildze to habben ȝif ic hit swa wurþliche underfenge swa hit wurþe wære To alle þo halȝen þe hier on liue waren iboren and nu mid ure lauerde gode wuniȝende bieþ ic clepie and bidde for þo muchele kariteþ þe is an ȝeu þat ȝie þenchen an us þe bieþ hier on þese arme liue þar þe wei is slider and we lihtliche to fællen and fele unwines teforen and baften and on alche side We þankieþ gode and herieþ after ure mihte þe ȝew haueþ of þessere michele wrecchade ibroht Biddeþ þat we moten to ȝew cumen naht for ure earninge ac for godes muchele mildce and for ȝewer Al swa soþliche swa he hadde are and mildze of ȝeu and þa giue of þe hali gaste ȝew sænte wiþuten earninge sa soþliche habbe he are and mildce of us þe bieþ his handeweorc al swa ȝie and us unne þat we moten mid ȝeure helpe and mid his hali grace swa þis scorte lif her laden þat we moten forþ mid ȝew on blisse wuniȝen and him eure ma luuien and herien on ecnesse Amen 

Nu lieue friend þu þe me senfulle saule aweihtest of deaþe þurh godes grace wissedest and warnedest wel te donne ȝielde þe godd and lardest þat ic scolde bien icnawe of mine sennes nu þu hafst iherd mine bemone þat ich am swa swiþe forȝelt for þe luue of gode ic þe besieche þat me wissi ȝiet an hwælche wise ic mihte betst sahtlin wiþ mine halend Criste þe ihc cheas to lauerde þurh his awene mildce ȝif ic sen sulle are mihte habben on þese scorte time And ic bliþeliche þine rad wile hlesten and micheles þe bliþeliker ȝif þu me þin uncuþe name woldest kyþen 

Hu andswereþ and syeþ to ȝare saule 

ALLMIHTI godd bie ȝeþanked þat tu swa wel understancst þe seluen þies wændinge is iwis þurh godes swiþere hand Nu þu wilt mine name swa ȝiernliche witen soþ ic þe wile seggen Ic am an leme of godes anlicnesse þe was iscapen on þe lieue lieue saule Racio be name þat is scadwisnesse Ic þe forliet forþan þu folȝedest mare þin aȝen iwill þanne þu dedest mine rad þa þe ic wænte fram þe þa wente forþ mid me þe ilche gode wille and þat gode imiend þe godd hafde iscapen on þe us alle þrie after his aȝen anlicnesse þe to helpe þa ne mihtest þu nan god don ne nan of þe hali mihtes þe godd hadde iscapen þe to helpen Alle hie wanten awei fram þe for þan þe þu folȝedest þin aȝene wille and forliete godes auȝene anlicnesse þus beswikþ þe deuel maniȝe oþre saules þe willeþ folȝin bleþelicher here lichames wille þanne hie willen godes lare liernin oþer folȝin þa þe werewede gastes iseiȝen þat þu naked ware and helpleas þa spaken hie hem betwienen and seiden Wuten we fare te þessere idele saule and amti seþþen hie hafþ forlaten scadwisnesse fram hire and folȝeþ hire flesches wille All hie wile þat we willeþ Healde we forþ mid hire aȝeanes alle þe hali mihtes þe æure winneþ aȝeanes us Seþþen comen to þe þa werȝede gastes of giuernesse of drunkenesse of galnesse of ȝitsinge and manie oþre alles to fele and þe habbeþ iwelt after here aȝene wille on here þewdome æure to longe Nu þurh godes grace þu hes hafst forsaken nu is þe michel nied þat þu understande mid scarpe witte hwat hie bien þese mihtes þe þie muȝen scilden fram þese ȝewerȝede gastes and mid godes fultume and mid here þe muȝen bringen ham to þin earde þar þu to gescapen were And þat wite þu to soþe wiþuten hem ne cumst þu þar naure þis understandeþ auer to feawe saules and for þi hie bieþ ofte bireaued of maniȝe gode and at ten ænde ofte beswiken 

Of rihte ȝeleaue 

AN hali mihte is icleped fides recta þat is rihte ȝeleaue Hie is anginn of alle cristendome hie mai michele eadinesse ofearnin at ure lauerde gode for þan þe hie iliefþ þat hie næure niseih For þi sade Crist Eadi bieþ þa menn þe on me belieuen and næure me ne seiȝen þis hali mihte þe dieþ ilieuen þat fader and sune and hali gast is an soþ almihti godd on þrie hades inammned and an annesse ȝewurþed forþ mid þare hali þrinnesse þu scalt ilieuen þat þe fader is unakenned þe sune of þe fader akenned al swa hiswisedom on heuene wiþuten moder and on ierþe wiþuten fader Þe hali gast he cumþ forþ of hem bam al swa here beire luue þese þrie bieþ emliche on ielde and on wisdome and on godnesse and on strengþe and on alles kennes wisen after here goddcundnesse þis ic ilieue þies an soþ godd he is wiþuten anginne on him seluen and þeih he is anginn of alle þing þe iscapene bieþ Swa muchel he luuede mannkynn þat he his awene sune sænte þe nam ure ȝekynde on saule and on lichame wiþuten sennen and is baþe soþ godd and soþ mann þese manniscnesse he nam alswo he þe was godes wisdom swiþe selcuþliche of sainte Marie þe hali maiden þurh þe hali gaste þurh his mannisnesse he þolede deaþ and þurh his goddcundnesse he aras of deaþe and steih in to heuene and sitt on his fader swiþre þanen he cumþ a domesdai al mannkenn to demen þanne sculen hi alle þe god habbeþ idon to þan eche liue and þo þe euele habbeþ idon and naht ibett he sculen in to þan eche fiere Gif þu wilt bien siker of eche rihte ileaue þane sei þu forþ mid seinte Petre and harke hwat he him andswarede Simon Bariona Eadi art þu forþan þe þis ne tahte þe non eorþlic mann þat ic am Crist godes liuiendes sune ac min fader on heuene hit openede in to þine herte And uppe þese stane þe þu hier hafst ȝenamd Crist godes sune ich wille araren mine cherche þat alle þe aure þis belieueþ þat tu ȝeliefst hie sculen bien mine lemen and ich here heaued And swa we sculen bien an lichame and an cherche þo ȝaten of helle ne muȝen hauen none strengþe aȝean þessere ileaue þa ȝaten of helle þat bieþ þo heuedsennes fulliwis for þurh hem me farþ in to helle Ac ne mai non senne ne non dieuel habben strengþe aȝean þessere gode ileaue þat Crist godes sune mai and wille alle sennes forȝiuen hem þe on him belieueþ and þar after wercheþ On þessere litle radinge ic ne mai al seggen þat god ware to iheren of þessere hali mihte Ac þat þe ure hali faderes teforen us writen and tahte on þe credo and on all ȝelief þu fastliche elles þu ne namann ne mai bien ȝeboreȝen bute we all þat ilieuen Ac naþelas ic wille a godes half þat tu bie ȝewarned þat tu ne folȝhi none dwelmenn þe muchel misleueþ Of al swi che sade þe apostel þe he mid muchele iswinke hadde iwant to Criste Ic am ofdrad he sæde þat ich habbe al forloren min ȝeswink on ȝeu þe nemeþ ȝeme of daȝas hwilch an dai bie betere þan an oþer to anginnen sumþing oþer newe mone betere þan ældmone in to newe huse te wænden oþer wif ham to leden Wiþuten þe læche þe loceþ after mannes ikynde þe newe oþer elde and þe wrihte his timber to keruen after þare mone þe is ikyndelich þing elles hit is al ȝedwoll and of haþenesse ȝiet wiþhealden bute hit bie eft of sade te sawen for þas sades ȝekinde of þare eorþa Ac do al swo þe apostel þe tachþ and seiþ All þat ȝe habbeþ to donne an godes name doþ hit mit gode ȝeleaue and ȝew scal wel ȝelimpen Eft wite þu to soþe and wel hit ilief þat na þing ne mai þe ȝelimpen ne tocumen neiþer ne euel ne god ne on wele ne on wauȝhe ne on hale ne on unhale ne þurh fier ne þurh water ne þurh manne ne þurh dieule ne þurh nan þare þinge þe hie baþe muȝen don bute al swo godd hit wile hem þoliȝen Þanne þe cumþ god and þe wel ilimpþ þanke þar of þine lauerde gode and ilief þat hit is for his muchele godnesse and noht for þin earninge þanne þe cumþ eft sum euel oþer sum unȝelimp an hwilches kennes wise þe hit æure cumþ ne ȝelief þu naht al swa sume þe naure wel ne ȝeliefden seggeþ þat hie imetten euel fot priest oþer munec oþer sum oþer dwel hie driueþ and seggeþ þat he nafde naht gode handsselle þe him þat sealde Hwilch harm oþer hwilc unȝelimp þe þe tocumþ þench þat þu art wel wurþe þes eueles for þan þe þu hit hauest wel ofearned þat and michele more and þanke þerof gode swiþe ȝierne and swa þu miht don þat all þat euel þe mai wanden te michele gode 

Crist self seiþ an selcuþ þing of þessere eadi mihte Alle þo þing þe æure þe wel beliefde mann wile habben ȝedon hie bieþ him iteiþed of godes auȝene muþe þurh þessere hali mihte Giet he sade of hire ane forbisne þat hie is ȝelich þe seneueies corne þe is litel an seihtþe and michel on strengþe Æure þe mann þe hit more bat and stampeþ þe hit strengere and betre is Also is of þe manne þe þese eadi mihte mid him haueþ þe he more is swaint mid deules fondinges of dieule oþer of manne þe he strengere and betere is on gode werkes Eft is iwriten bie hire Fides sine operibus mortua Ileaue wiþuten werkes hie is dead Maniȝe ilieueþ mid wordes sæde þe apostel mid werkes he forsakeþ Swo deþ deuel iliefþ ac he þar after no god ne deþ And swa bieþ alles to fele menn þe ȝelieueþ and noht þar after ne wercheþ Bie ȝewar se þe wile 

Of feste hope 

HIER after cumþ an oþer hali mihte þe is iclepedfirma spes þat is fast hope to godalmihti All þat hire suster þe rihte ȝeleaue hire seiȝeþ all hie hit fastliche hopeþ þies ilke haliȝe mihte þar þe hie cumeþ and bieþ mid þe manne hie makeþ him unwurþ alle þo faire þinges þe on þare swikele woreld faire þencheþ ne telþ hie namore þarof þanne of horewe aȝeanes þare michele merhþe þe hie hopeþ te habbene on heuene riche Þat is se ilke þe sanctus Paulus us takþ on his pisteles and þus seiþ Godes grace he seiþ þat he clepede her godes sune hine sceawede alle mannen and he us tahte þat we scolden forsaken þa unwraste ileaue of hæþendome and alle woreldliches euele lustes and maþliche libben and rihtliche and arfastliche anbidende þa eadi hope and þane tocyme of þare michele blisse of Cristes godes sune þanne he cumþ eftsones to sceawien him seluen and to ȝielden alle þo behotes þe he us behiet þat is þat he wile þane lichame of ure eadmodnesse in to michele brihtnesse wanden þat he scal scinen swa briht swa sunne emlich þo aingles mid gode æure mo on merhþe and on blisse Ne mai no man þese eadi hope habben bute he hit wel ilieue and soþliche luuie For þi sade Dauiþ þe profiete Maniȝe seggeþ he sade þe noht wel ne belieueþ Hwo is þat us muȝe sceawin þa gode þe ȝe us behoteþ Hier we muȝen isien al þa werdles wele and habben of þan þe ȝie behoteþ is a wene hweþer we it habben muȝen Hwat seist þu Dauiþ Hafst þu aniȝe sikernesse herof Tach us wisse us hit is nied dedisti leticiam in corde meo ȝise he seiþ we bieþ all siker of godes behate forþan þat liht of his ansiene is ȝemarked riht uppen us Ich hine icnawe and wel ilieue be are tacne þe he hafþ iȝiuen me þu hlauerd ȝaue blisse on mire herte þat me nis naht of alles woreldes blisse and þese þu hauest iȝiuen me to earres of þare eche blisse Lieue saule ȝif þu þese blisse hauest on þine hierte þe ne cumþ of nanes woreldes blisse þane miht þu bien siker mid godes grace and ȝif þu ne hafdst ne swic þu naure niht ne dai ær þu hes habbe Ac hærce hwat tes ilke profiete seiþ be him þe hes hadde biȝeten Forþan he sade þat tu luuedest rihtwisnesse and hatedest unrihtwisnesse for þi haueþ þin lauerd ismered þe mid þa ele of blisse Ele hafþ þrie ȝekynden on him hit wile flotten ouer alle wætes swa wile godes luue bien ouer alle oþre luuen hit wile on lampe bernen brihte swa wile þes mihte gode forbisne ȝiuen alle hem þe on godes huse wunien hie liþegaþ alle hardnesse swa dieþ þies haliȝe blisse alle sarinesses of sennes Wel him þe hes biȝeten mai Alle þo menn þe swinkeþ on þessere swinkfulle world alle hie swinkeþ for sumere hope þe hie habbeþ þe hem ofte aten ande beswikþ Dauiþ On here ændedaiȝe forwurþeþ alle here þohtes þe hie hadden iþoht to donne Ac þo þe swinkeþ for þessere eadi hope hie ne bieþ naht becaht Ne haue þu hope te golde ne to seluer ne to none wordlles eihte ne forþen te manne Hit is iwriten Ȝewerȝed bie þe mann þe haueþ his hope te manne þe want his herte and his ȝeþanc more to mannes seruise þanne te godes All bie þin hope uppen ure halende Criste þe wile araren þe and þine lichame of deaþe swa soþliche swa he him self aros of deaþe and bringe þe to þan eche lif Gif þu liuedest swa lange swa þes woreld ilast and æure þoledest pine ne mihtest þu ofearnin swa michel eadinesse swa þe is behaten Ac þin lauerd hes ofearnede on þare hali rode for þi þu aust te berene þine rode after his wissinge þe sade Se þe wile cumen after me in to heuene bere his rode on ierþe swa ic dede and swo he mai me folȝin and cumen þar ic am Rode tacnieþ pine Pine þe seluen for his luue þe þolede pine for þe anon to þe deaþe on fasten and on wacchen and on þolemodnesse and on þine awene wille to laten Ȝif þu þus dost þanne berest þu þin rode Ne þinche hit te næure swa bitter þat þies hope hit ne swieteþ Swa hie dede alle þo halie martirs Alle þas kennes pines þe me hem mihte don me hem dede all þis halie mihte hes makede hem swiete Swa hie dede alle þe hali confessores and þe hali uirgines all þat hie þoleden þurh hire Swa hie doþ ȝiet on þese time munekes kanunekes ancres and eremites For þessere eadi hope hie forlateþ fader and moder wif and children hus and ham and alle worldes wele and blisse Swa doþ pilegrimes þe lateþ her awen eard and fareþ in to oþre lande Swo aweþ to donne alle þe æure ani god doþ Alle hie hit don for to habben lean of godalmihtin on þare oþre woreld and naht hier þat bie here hope þe hali apostel namneþ þese þrie haliȝe mihtes togedere and seggeþ þat þies þe hatte is heiȝest and betst of þese þrie and swo hie is ouer alle oþre For þan hie scal æure mo ȝelasten aiþer on þessere woreld and ec on þare oþre Of hire we willeþ sumdæl keþen be godes grace 

Of charite 

 is swiþe hali forþan þe godd self is icleped karitas þat is godes luue and mannes Alle þe habbeþ þese halie luue godd wuneþ inne hem and hie inne gode understond nu wel hu godd wuneþ on þa manne þe þese eadi mihte haueþ and swa þu miht ȝecnawen ȝif godd wuneþ on þe and ȝif þu þese mihte hafst Godd wuneþ on þa manne þe him luueþ On þelliche wise þat is þat he his herte and his ȝeþanc onalþ mid þa fiere þe Crist brohte on ierþe Arst he ȝifþ him liht on þare hierte to ȝesiene þat god þat he aw te donne Of þese eadiȝe mihte þesen eadiȝen lihte sade sanctus Iohannes þe godspellere He sade be Criste godes sune þat he was þat soþe liht þe lihteþ alche manne þe cumþ on þese liue He is icleped godes wisdom He wisseþ þes mannes iþangc þe he tocumþ oþerpþurh haliȝe writes oþer þurh hali sermuns þe he him þurh sume wise manne þe he is inne wuniende sant Þanne cumþ þe hali gast þe is all fier barnende swa he com up þe apostles and analþ þe hierte and meneȝeþ hie ofte be daiȝe and be nihte and bringþ hie on gode wille Gif þe herte bliþeliche underfoþ godes hali wordes þe cumþ fram his sune þe is wisedom and hes mid michele luue underfoþ al swa þane hali gast þe is here beire luue þanne þar after cumþ almihti godd þe fader and ȝifþ þe mihte al þis te donne and makieþ here wunienge on þessere eadi saule þus behet Crist þat þe mann þe him wolde luuiȝen and his wordes healden þat he and his fader hine scolden luuiȝen and mid him wuniende bien Þus seieþ þat goddspell Nu þu hafst ȝeherd hu godd wuneþ on þe manne þe him luueþ harke nu hu þe man mai wuniȝen inne gode al swo sanctus Iohannes seiþ Se þe wuneþ on karite he wuneþ on gode and godd on him Sume misunderstondethier þis hali writt weneþ ȝif he ȝifþ bleþeliche to eten and to drinken and of his oþer eihte doþ for godes luue bleþeliche and him self liþ on sume heauedsenne ne þo ne wile læten ac hopeþ te bien iboreȝen þurh þat he dieþ swa michel for godes luue Hier aȝean seiþ god him self Gif þu riht offrest and noht riht ne sciftst þu senegest mare þan þu god do þu ȝifst þine eihte gode and þe seluen þe dieule Þat nis naht riht iscift for þan betere is an god saule þan all þe woreld mid all hire eihte Gif þu luuest þat ilke þing þe godd fastliche þe forbett hu miht þu þanne wuniȝen on karite þat is luue of gode and of mannen Hu miht þu luuiȝen þine nexte al swa þe seluen þane þu ne luuest noht þe seluen þat hali writ seiþ þe man þe luueþ unrihtwisnesse he hateþ his awene saule Forþan þanne he brecþ godes forbod þanne is he unrihtwis and þurh his unrihtwisnesse he bringþ his saule in to helle pine Naþelas ne læte þe mann neure almesse te donne for þan hwat swo æure of him betide ne wurþ hie naht unforȝolden Ȝif þu wilt sikerliche wuniȝen on karite and on gode þanne do þu alswa we hit a boke finden iwriten þat is þat tu mid rihte ȝeleaue and mid faste hope and mid soþe luue bie werchinde þat god þe þu iliefst Al þat þu wast þat godd forbett forbuh hit to donne on alle wisen and ȝif þu auht tebrecst anon siech þu þine bote Ne þole þu naure þat dieuel rixi on þe for none senne ac fastliche haue þin iþanc te godd and bide him forȝiuenesse and besiec him eadmodliche þat he ȝiue þe mihte and strengþe to wiþstanden aȝeanes dieules fondinges and þine flesches lustes þanne wunest þu sikerliche on gode þanne þu þencst more of him þanne þu do of aniȝe þinge of þare woreld be daiȝe and be nihte for þare michele niede þe þu hauest þat he æure bie þin sceld aȝeanes alle eueles and þin helpend to alle gode þanne þu þus hauest þine luue te gode þanne behoueþ þe þat þu bie wel warr þat tu luuiȝe þine nexte þat is aurich mann þe berþ þin anlicnesse ȝif þu karite scalt habben on þe Herof us warneþ þe holi apostel Paulus and þus seiȝeþ Gif ic dale all þat ic habbe wrecche mannen and ȝiet þar uppen ȝiue mine lichame all to barnen to duste for godes luue and ich hatede anlepine mann þanne ne habbe ic naht charite ne ich iboreȝen a none wise ne mai bien bute ic hes habbe Sanctus Gregorius seiþ hier on ane forbisne þat al swa nan webb ne mai bien iweuen wiþuten twa beames al swo ne mai næure karite bien fulfremed wiþuten twa luues þat is godes and mannes and alswo þar behoueþ to maniȝe þreades ær hit bie fullwroht al swo behoueþ to charite on alle þines liues time michel embeþanc of þohtes and of wordes and of werkes ær hie bie ȝediht on þe swa swa hit nied is Hit is a michel reunesse of mani mann þe is on michele dwele on him seluen wenþ þat he bie wis and þat he haue mid him godes luue and mannes and ne haueþ naht Mani mann seiþ mid wordes þat he godd luueþ Þe soþe luue of godd hie is mare on werkes þanne on wordes Gif þu na þing ne luuest on þare woreld þurh hwat þu miht forliesen godes luue oþer mannes ne wraþþe mid þe ne wuneþ ones daiȝes længe ac alchne gylt forȝifst oþe mid luue sahtlest þanne þu þus dest þanne hafst þu charite mid þe and iwis godes luue and mannes Gif þu þis ne diest ne beswic þu noht þe seluen þat tu ilieue þat Crist wuniȝe mid þe oþer þu mid him all þare hwile þe þu wraþþe oþer niþ hauest mid te oþer ani þing on þese lease woreld luuest aȝeanes his bebode Hier of berþ ȝewitnesse sanctus Iohannes þe godspellere and þus seiþ Se þe luueþ þese woreld þes fader luue godalmihtines nis naht an him Wa þan ilke manne þe is swa swiþe wittes bedæld þat he for þessere lease luue of þe swikele woreld scal forliesen þe swete luue of Criste and þe merhþe of þe liuiȝende lande Hit mai ilimpen þat sum mann þe þis ȝeseþh oþer ȝeherþ þat he þencþ Hu mai ic on þane world wuniȝen and naht hes ne luuiȝen Oþer hu mai ic þær on wuniȝen and ec be ȝeborȝen After þan þe þat hali writt seiþ þu þe wunest on þære woreld and art þar inne ibunde mid huse and mid weddede wiue and mid childre swa swa þu wilt bien ȝeboreȝen þu aust te folȝin þane rihtwise and onfald Iob þe was wuniȝende on þare woreld mid wiue and mid children and mid michelere heihte þe was ȝemanlich alle niedfullen þe was iec fonded mid michele wele and mid michelere nafte and mid michel unhæle and mid maniȝe euele upbreides aiþer of his aȝene wiue and ec of his auene frienden of sibbe and of framde and of þe selue dieule swa nan ne mihte him benemen þas haliȝe mihte þe we embe spekeþ þat is charite godes luue ne mannes ne þis þolemodnesse tobrecen naht mid one unbehealdene worde Hlesteþ hider hlesteþ hider ȝe modi menn þes dieules folȝeres þe folȝiþ þe dieule þe ararþ upp þe wraþþhes and þe cheastes and te bitere wordes and te forbodene werȝinges þe ne willeþ nane reste ne nane softnesse on ȝeure herte habben þar þe hali gast him mihte resten Ȝeswikeþ iswikeþ al swa ȝe willeþ þes haligastes wunienge habben mid ȝeu and þas ȝewerȝede gastes felauscipe fram euwȝ driuen Wite ȝe te soþe ȝe worldmenn þe bieþ on þare woreld ibunden bute ȝie þeses rihtwises mannes lif luuiȝen and folȝin ne cume ȝe næure mo to þare michele eadinesse þe he haueþ mid godalmihtin þo þe þese swikele woreld habbeþ forlaten and seruiþ ure drihten on religiun hie folȝiþ Daniele þe hali profiete þe is icleped þat is þe mann þe naure worldes ȝitsinge ne ouercam ne næure þe flesliches lustes him ne befielde ne non þare þinge þe on þesse worlde waren he ne ȝernde ne he ne rohte ne he ne luuede bute his nexte and þo laȝeliche þing þe god him hadde ȝehote te donne Naþelæs ouer alle þing he luuede under gode abstinenciam castitatem þat is wiþhealdnesse of metes and of drenches and of alles kennes galnesses Ne mihte him naþer befelen Swa swa he was on kynges hyrde lange ifedd and ȝefostred leuere him was to eten benen and pesen and swilche unorne metes and þat water to drinken þanne him ware þo derewurþe sondes þe comen fro þe kynge oþer þe gode wines Alle þe þese woreld for godes luue habbeþ forlaten alle hie moten þisne hali mann Daniele folȝin mid wiþhealdenesse of alle euele þinges and mid clannesse fram alles kennes galnesses swa swa hie willeþ cumen to þare michele eadinesse þe Daniel haueþ mid þo angles on heuene þe gastliche hierdes þe sculen boþe lokin and stieren þo þe bieþ in þare woreld and ec þo þe bieþ ute hie folȝiþ Noe þane gode stieresmann þe gode was swiþe lief and ȝecweme for þare muchele hersumnesse þe he maniȝe wintre swanc ær he þa arche mihte habben ȝemaked and seþþen hie swa stierde on þe muchele wilde flode þe ouerȝiede all middeneard mang stronge windes and stormes þat he þarof ne forleas naþing þe godd him hadde betaht to liue and to londe to bringen Swa scule þa gastliche stieresmenn steren þa arche of þe hali cherche þat hie þarof ne forliesen ne lichame ne saule for none winde of mannliche fandinge ne for none storme of dieuliche fandinge and eft on faire wedere ne bien hie naht to sikere forþan swo maniȝe litle dropes of maniȝes kennes ȝemeleastes mihten cumen in to þe saule bote þat hie mihten sinken mid alle hire biȝeates ac lokien hie alle þe wiþinnen scipes borde wuniȝeþ þat hie bien hersum and leþebeiȝe here stieresmanne swa swa hie willeþ cumen to þe liuiende lande mid saule and mid lichame And hlesteþ hwat þe hlauerd seiþ þe þat scip auh to þe stieresmannen and to alle þe þar inne wuniȝeþ Se þe ȝeuwer rad hlest he seiþ he hlest me seluen and se þe ȝew forsakþ and ȝewere lare he forsakþ fullȝewiss me seluen Þis he seiþ to þa stieresmannen On michele hahte we fareþ alle þe fareþ in hoc mare magnum on þessere michele sea of þare bitere woreld Of ure stieresman is ȝewriten Hie stieþ up to heuene mid here gastliche þohtes for to sceawin þe michele merhþe of heuene riche for to sceawin þe windes and þe euele stormes þe cumeþ of deules blastes and for us te warnin þat ure ropes ne tobreken þe bieþ ibroiden mid þrie strænges of rihte ileaue and of faste hope te gode and of þare soþe luue þe is ihoten carite þe Crist mæst luueþ Eft hit seiþ þat hie stikþ niþer in to nielnesse abissos mid here þohtes for us eft to warnin wiþ þo stanroches of þe harde hierte þe næure ne wile nexin for none watere of wisdome ac ȝif þar cumþ scip to hit tobrekþ Alswo doþ þat unwise mann þe cumþ to þan unbiliefde manne þe ne wile ne ne mai godes lare understanden for his herte hardnesse he tobrekþ ȝif he ani god wille hafþ forþan he hert his gode wille And hie tobrecþ mid þelliche wordes Hwat dest þu he seiþ þu dalst al þat tu hafst Wile þu hlesten spelleres and priestes and munekes and þese hadede mannen ne scalt þu næure habben god Hie wolden foriswelȝen all þe woreld ȝif hie mihten Be trewe mann and halt tin god þu finst feawe þe wile ȝiuen þe ani þing bute hie witen hwarfore þe unware mann þe þis ȝeherþ þingþ þat he seiþ him god rad Ȝif he arrer dede litel te gode þar after he doþ michele lasse and swo he forfarþ for þan þe he his priestes lare ne his ræd lesten ne folȝin ne wile Carite sprat his bowes on bræde and on lengþe swiþe ferr Hie me haueþ idon speken forþer þane ic hadde ȝeþouht Ac nu ic wile wænden to þe hali mihtes alswo ich ær hadde iȝunnen be godes fultume Ac me þincþ þat tu lokest aweiward and heuiliche latst and hit is me to muchel iswinch þar embe to þenken þer to speken bute ȝif þu woldest mid god wille þarto Ihesten and hes understanden 

Hu andswereþ þe saule and seiþ 

ICH þe bidde for þan ilche hlauerd þe þe iscop me to helpe þat alswo þu hauest ȝegunnen and þane grundwall ileid of þese hali mihtes þat tu hes forþbringe and me hes tæche Forþan hie bieþ me swiþe unbecnawe for þe maniȝe unþeawes þe ic mid me to longe habbe ihafd Ac nu ic hes wile leten and mid godes fultume of hem ȝeswiken and min ȝeþanc to þine lore healden For þare hali mihte þe cariteþ is icleped ic þe beseche and bidde þat tu þese halwende lore on write sette for þan ic am michel þenchinde þar hwile þe ic on þese wrecche lichame am wuniende and ofte forȝete þat me god wære te healden and ec sum oþer saule hit wile helpen 

Hu andswereþ Scadwisnesse and þus seiþ 

þAS þe me þincþ þu wilt godes lore bliþeliche understonden and liernin and þat me likeþ swiþe wel forþi þat hit seiþ on þe hali godspelle Se þe is of gode he harkeþ bleþeliche godes wordes Nu me cumþ on iþanke an forbisne þe sanctus Gregorius us seiþ Se þe gadereþ mihtes wiþuten eadmodnesse he seiþ he is ilich þo manne þe berþ dust amidewarde þe winde For þi me þingþ þat is wisdom þat we alre þinge arst speken of þessere hali mihte wiþuten hwam non ne mai bien wiþhealden te none freme ne te none gode 

Of edmodnesse 

þIES hali mihte þe we embe spekeþ hie hatte humilitas þat is eadmodnesse þe hali apostel hes clepeþ Cristes awene mihtes forþi þat þurh his mannisnesse and þurh þare michele eadmodnesse þe he mid hire sceawede all mannkyn te forbisne he ouercam deuel and all his mihte of þare beswikene woreld Swa þu niht alswo ȝif þu wilt þese mihte at him lernin and him folȝin Lierniþ at me seiþ Crist þat ic am softe and of eadmode hierte and swa ȝe muȝen finden reste te ȝeure saule Harke nu þe formeste forbysne þe he mankenn sceawede þas þe we cunnen understonden þe apostel seiþ be him þo þe Crist godes sune was ȝelich godd his fader on ielde and on mihte and alles kennes wisen he litlede him seluen toforen mannes eiȝen mid his þraƚƚes lichame þe he nam and þar inne bar þat liht barninde þe lihte alle his ȝecorene þe him wolde folȝin Gif þu þis liht miht isien full ȝewiss þe þu heiȝer art þe warliker þe seluen wilt neþerin Gif þu þe seluen for þessere forbisne ne wilt naht neþerin wite þu to soþe þat tu of þese lihte litel oþer naht ne ȝesikst Wa mai bien þe blinde þe stant amidewarde þe scinende sunne and of hire naht ne isikþ Ȝiet þu miht of þessere eadi mihte ma forbisne liernen at Criste He þe weiȝþ upp mid his fingre heuene and ierþe and alle þo þing þe þar inne beoþ al swo he þe hes alle iscop he makede him swa litel swo is þat child of one niht ielde He þurh hwam kinges rixit and alle mihtes and alle strengþes of him cumeþ he lai bewunden on fiteres and mid swaþelbonde ibunden and he þe is godes wisdom þurh hwam bieþ alle wittes and ælle wisdomes and alle tungen spekinde he lai alswa þat child þe nan god ne cann ne speken ne mai ne isien ne him seluen wealden þurh hwam alle earen ȝehiereþ and alle menn hem seluen welden and alle eiȝene isieþ He þat alle cnewes to cneliþ and alle menn to buȝeþ he was buhsum ane deadliche manne Iosepe þe smiþe and his moder þies ilke hlauerd Iesus Crist he was her on þese liue wuniȝende þrie and þrihti wintre and an half mang senfulle mannen soþ godd þe hie ne mihten isien and soþ mann þe hie isien mihten and alle þe laȝwes fulliche hield and hersum was his fader anon to þe deaþe for þessere muchele eadmodnesse þe he sceawede manne to forbisne and att and dranc and reste and sliep and alle þing alswo soþ mann wiþuten sennen ane For þi warþ dieuel beswiken and beuall þo haþene mid his leþre meneȝinges al hwat hie hine fordemden to deaþe mid muchele unrihte and ec þane forcuþeste deaþ and þane laþlicheste þe hie beþenchen mihten þat was on rode and iec betwenen twa þieues þis hie deden to echen alle þe scames and þe bismeres þe hie arrer him hadde idon unofearned On þelliche wise ouercam Crist godes sune þane swikele dieuel þurh þessere iblescede mihte nolde mid none strengþe him binemen mankenn for þan þe þe dieuel mid none strengþe ut of paradise hine ne brohte ac he him beswoc and mid rihte godes dome he was ut ȝedon for þi þat godd hadde iwarned him beforen Hwilche daiȝe he sede se þu etst of þese trewe þu art deaþes sceldih Alle ȝe Adames children þe bieþ lustfull uppe newe wastmes ierneþ ierneþ to þe trewe þe stant amidewarde paradise witende boþe god and euel Te ȝewere behofde ys ȝeplanted an iblesced treu amidde þare hali chereche þat is þe hali rode þe Crist on hangede þe derewurþeste wastme þat æure ȝiete ani treu bar Notieþ hier of mid rihte ileaue and mid faste hope and mid þare soþe luue þe is icleped karite and ȝeu scal bien forȝiuen þe gelt þe ure fader ofearnede þat is se eche deaþ And to eche þan ȝe sculen habben sikerliche þat eche lif alle þe æure belieueþ on þessere soþe beleaue and of þese hali wasme notieþ þe is mid rihte icleped corpus domini Notieþ þat ȝe isieþ bread and win wiþuten and on ȝeure iþanke ilieueþ þat ȝe naht ne ȝesieþ þat is Cristes flasch and his blod And wite ȝe te soþe all swo soþliche swa bread and win fedeþ þane lichame þar hwile þe he on þese liue wuniȝeþ swa soþliche fett þis hali corpus domini baþe saule and lichame to þan eche liue And al swa soþliche swa þat trew of paradise was icleped witinde baþe god and euel swa soþliche berþ þis ilche trew þat wastme þe maniȝe want to liue and ec sume to deaþe for þare misbileaue and for þare unwurscipe þe me nimþ hit al swa unwurþliche swa me nimþ þat bread of þæ borde mid fule herte and mid fule þanke and mid fule buce Hwa se þis hali wastme of þan þe heng on þese liues trewe noteþ and is mid heuedsenne ibunden þe naure ne mai ben unbunden bute þurh priestes muþe oþer þurh biscopes al swa soþliche wite he al swa hit is sikerliche his flesc and his blod þe scal all manken demen þat he þar rihtes fordemþ him seluen ær he to þe dome cume Bie war se þe wile Ich hadde iþoht þat ic naht ne scolde writen bute of þese haliȝe mihtes þeih ic me selu none ne habbe swa swa me behofde þanne am ic iladd ut oþerhwile ær ic hit ouht wite to oþer þinge for þan ȝif hit ne helpþ one hit helpþ an oþer Lieue saule of þessere hali mihte eadmodnesse ic ne mai swa laten þat tu of hire ȝiet more ne ȝehiere for þan hie is þe swa swiþe nedfull þat tu ne miht none oþre mihte habben ne healden ne on one wise ȝeborȝen bien bute þu þese habbe þese hali mihtes þe we embe spekeþ hie bieþ gastliche and unaseiȝenliche and for þi hit is þe strengere embe hem to spekene Hie bieþ mid rihte godes ȝiues icleped For þi sade þe angle Gabriel to ure lafdi sainte Marie Hail þu Marie he seide full of godes ȝiues þu scalt beren on þine wombe godes auwen sune Wel hie mihte þa witen þat hie scolde bien heiȝest ouer alle þing on heuene and on ierþe alswo godes aȝen moder wiþuten him seluen Ac hie kedde sone þat þies hali mihte was on hire þa hie sæde Loke hier cwaþ hie godes aȝen þralle Harkieþ harkieþ Eue dohtren ȝe þe telleþ swa wel of ȝeu seluen þat me clepeþ ȝeu lafdies gaþ to þare rihte lafdi and lierneþ eadmodnesse On þa time þe hie was hier on liue libbende hit was iwriten Ȝewerȝed bie þat wif þe child ne mai habben Hie þe child nolden beren oþer ne mihten hie waren ihealden swiþe unwurþ be þan daiȝe and naþelæs nolde hie naht þarfore læten þat hie ne behiet hire maidenhad æure mo to healden hire lauerde gode Wolde bliþelicor hier bien unwurþed mang mannen þanne hie scolde forliesen þa michele wurþscipe mang þo aingles For þi hie sæide For þi þat mi lauerd godd lokede to þare eadmodnesse of his þralle þat ic me hadde maked unwurþ mang mine kenne of israelisce folke for þi þat ic nolde habben wapmannes imone ne childre beren ac him ic ofrede baþe mine lichame and saule and min maidenhad him behiet eure mo to healden for þi seggeþ all mankynn þat ic am eadi þat ic beliefde on godes sonde þe he me sante seggen bi Gabriel his heih ængel þat ic scolde þurh his muchele mildce bien godes sunes moder and ec æure þurhwuniȝen maiden þis selcuþ he dede be me forþan he is mihti and hali þese michele mildce he kedde on me Eure mo hie ȝelast mid him fro kenne to kenne to alle þo mannen þe him ondradeþ þe hali wordes þe ic habbe iwriten on wite þu te soþe þat hie bieþ of þe hali goddspelle þe sainte Marie sæde hire self mannen to helpe and to warniȝen þat hie michele hope to godes milce hauen alle þe him ondreadeþ and for his eiȝhe alle unrihtwisnesse forlateþ And þo þe swo ne willeþ hie seiþ ȝiet forþer Dispersit superbos mente cordis sui Alles þe bieþ modi and michel læteþ of hem seluen þurh þe þanc of here hierte bute hie hem seluen neþerien ær þanne hie of þese liue faren al swa soþliche swa sainte Marie hit sade mid hire hali muþe swa soþliche scal goddalmihti hes forliesen mid saule and mid lichame al swo þo þe bieþ aȝeanes him and dieule folȝieþ þe wolde him seluen herȝen Ac he brohte him seluen swiþe neþer in to helle and alle his folȝeres Ȝiet hie seiþ furþer All swa he hafþ ineþered niþer in to helle grunde alle þe modi þe hier on liue þe dieule folȝeden alswa he haueþ iheiȝed alle þo þe Cristes eadmodnesse habbeþ ȝeluued and ihelden in to heuene riches merhþe Lieue saule clepe ȝierne to ure lafdi sainte Marie þat hie for hire michele eadmodnesse þe hie hier on þese liue hadde þat hie bere þin arnde te Criste hire lieue sune þat þis hali mihte mote on þe rixin ær þu fram þine lichame scelie And hu þu miht hes ȝecnawen ic þe wile warnien To sume menn hie cumþ and farþ and mid sume men hie is wunende and on swiþe feawe menn hie is rixende On þa manne þe hie is rixende þis is þe tacne al swo þe woreldmann lihtliche leicheþ of ydelnesse þe he isieþ oþer iherþ al swa þe gastliche mann þe hie on rixeþ lihtliche wepþ oþer sobbeþ oþerhwile mid bitere teares oþerhwille mid wel swete teares after þan þe he isiecþ oþer iherþ oþer þengþ Of alle þa þinges þe þe woreldmann hafþ frieurenesses and blisses nafþ þes gastliche mann bute reunesses and sarinesses þeih he betere do þan an oþer þeih hweþere he læte wers of him seluen þanne he do of oþre þe swo ne doþ þencþ on his herte þat he is of þare ilche molde þe hie bieþ þe euele doþ and ȝif godd hit him nadde iȝiuen he scolde fuliwis don alswa oþer wurse and alswa godd haueþ ore and milsce of him swa he mai of hem whanne his wille is Hie ne bieþ nauht alle eadmode þe unorneliche libbeþ on mete and on claþes and draȝeþ te worldeihte Sume libbeþ unorneliche on mete and on claþes naht for godes luue ac swilch hit hem bie icynde Lean hie sculen habben ac naht swilch swa sculen habben þo þe mihte heiliche libben ac hie neþeriþ hem for eadmodnesse te habben and for to helpen godes þearuen Sume oþre nimeþ godes marc on hem wandeþ here claþes and naht here þeawes diemeþ hem seluen seggeþ þat hi bieþ senfullest of alle oþre manne ac ȝif sum mann hes undernimþ mid sume unþeawe hie cyþeþ sone mid bitere answere and mid euele wordes þat hit necam noht of eadmode herte þe dom þe hie swa swiþe fordemden hem seluen Bie war ȝif þu wilt Ne hafst tu næure soþe eadmodnesse on þe ær þu muȝe þoliȝen alle harmes and scames and bismeres þat ani man þe mai don And þanne scalt tu ȝiet seggen and mid herte hit ilieuen All þat ic habbe iþoled ic am wel wurþe þat and more to þolien for his luue þe þolede michel more for me all unofearned Giet bie war of one þinge It his ȝewriten þat is ȝif þu latst þe seluen oþerliker þanne oþre gode eadmode menn and tu ne hafst swa on þine herte swa þu sceawest wiþuten þanne wite þu te soþe þat þat is michel modinesse þeih þu do ane michele godnesse teforen maniȝe oþre all it is forloren bute eadmodnesse bie þar mide For þan þe we habbeþ hier teforen writen þat godes milsce last æuremo to alle þo mannen þe him bieþ dradinde swa swa sainte Marie hire self berþ ȝewitnesse for þi mid godes grace ic þe wile seggen of his drædnesse after þan þe hali writes seggeþ and us openieþ 

Of dradnesse 

is an oþer hali mihte þat þe Salamun seide hie is Anginn of wisdom Þe hali gast spekþ þurh Dauiþ þe profiete and þus seiþ Cumeþ children þe liernien willeþ and hlesteþ me and ic eu wile tachen godes drædnesse Hwa is þat he seiþ þe wile hauen þat eche lif þat lange lif þat eadi lif of ȝeu þe luuiȝeþ swa swiþe þis scorte lif Ȝif þu andswerest mid herte oþer mid muþe and seist Ic hit ȝierne and ic hit wile hauen swiþe bliþeliche ȝif ic mai he wisseþ þe ȝiet forþer and seiþ forbet þine tunge fram euele and þine lippen þat he ne speken swikedom wænd fro euel wune anddo god siec þat tu haue pais aȝeanes gode þat þu naht ne healde aȝeanes his bebode ne aȝean none manne ne mid worde ne mid weorke þas þe þu muȝe wealden þanne þu þese sibsumnnesse hafst ȝefunden þanne art tu rihtwis and haue æure godes drædnesse mid þe þat þu þis ne forlies þanne sculen godes eiȝen bien uppe þe þat nanþing ne mai þe deriȝen and his earen opene to þine bienes þat naþing he þe ne wile wærnen þus þe ratt þe halie gast þe spekþ ȝiet alche dai þurh þene selm þe þu ȝesikst oþer iherst Bie war ȝif þu wile Se þe nele þese hali lare of þe hali gast understanden ne wiþealden hlest hwat he seiþ þar after Godd he seiþ lokeþ wraþliche uppe hem þe euele doþ þe for his dradnesse ne willeþ iswiken For þi scal godes wraþþe cumen on hem ær hie hit aut witen and forliesen hem baþe licame and saule of þese deadliche lande þe hie on wunieþ and swa michel luuiȝeþ Swa hie sculen iec forliesen þat liuiende land þat is þat eche lif for þan þe hie nolden godes lare hlesten ne folȝin Giet he seiþ þat here ȝemiend scal swo bien forloren þat me of hem ne scal neiþer ne speken ne þenchen Giet seiþ þat hali writ Se þe ondrat godd he lat æure þe euel to done for his heiȝe se þe is of harde hierte he nondratt noht godd and for þi he farþ from euele to euele and fram senne to senne Hit bieþ maniȝe men swiþe beswikene þat more dradeþ ane deadliche manne þane he doþ god almihtin þe for þare worldes scame oþer for here scorte liue hem al forswerieþ and sleaþ here auȝene saule and forlieseþ þat eche lif Forþi us warneþ Iesus Crist and þus seiþ Ne drædeþ naht he sade hem þe ȝure lichame muȝen ofslean ac of him ȝe aweþ to ben ofdrad þe mai baþe lichame and saule werpen in to þe fier of helle Eft seiþ þe boc of wisdome Dræd godd and hald his bebode Þis auht elch mann te donne forþan no þing hem ne scall trukien on þese liue ne on þere oþre þe him drædeþ and luuiȝeþ inne soþe After þesse drædnesse þe is of pine cumþ an oþer þe is icleped þat is hali dradnesse þe æure scal ilasten on worelde woreld forþan þe hie is imængd mid þare soþe luue þe hatte kariteþ þies dradnesse is swete al swa þe sune þe drat his fader naht for none pine ac drat him þat he forliese his swete luue and for þi he þeneþ his fader mid muchele luue imaingd mid dradnesse þies ilke dradnesse us behoueþ Se þe gode ondratt for his ȝemeleste ne latt he naht te donne of þat he haueþ te donne Of þesere godes dradnesse springþ ut an oþer godes ȝiue þe is swiþe niedfull auriche manne þe iboreȝen scal bien 

Of reuhþe 

hatte on of þese hali mihtes þat is reuhþe on engelisc Hie cumþ of þare iwundede herte þe bien iwunded mid godes arewen Of hem seiþ þe profiete Lauerd he sæde scarpe bien þine arewen hie wundieþ þane forgilte mann þe wann ongeanes þe þurh dieules lare Þu werpest him þer niþer þat he liþ istreiht upe þare bare ierþe and halt him seluen for ierþe wepþ and woneþ þat he æure was to manne iscapen þat he scolde swa michel habben misdon aȝean his sceppend for hwat he ofearneþ helle pine þis doþ reuhþe don þe is iwis godes ȝiue Hie dieþ him arst habben reuhþe of him seluen and þanne of his nexten of alle unȝelimpes þe him for his sennes tocumeþ Gif þu þese godes ȝiue biȝeten miht þanne scalt tu hauen nexce herte and gode and riewsiende þe seluen to helpe and þine saule to aliesen fram þo pines þe hie ofearned hafþ Ne haue þu hope te fader ne te moder te sune ne te dohter te broþer ne te swuster ne te nan ierþlich mann þanne þin lichame liþ under ierþe ȝetwamd fram alle liuiende manne allane fule stinkende full of wermes and on þa þiesternesse fram alle lihte and þu earme saule on þe wallende brene of þe hote fiere and eft embehwile on þe chiuerinde chele þat tu þe seluen naht ne miht helpen ær þanne þu habbe þine sennes al aboht and all bie iclensed of alle þine misdædes þurh þa pines þe þu þolest and þurh masses and bienes and ælmesses þe me doþ for þe þanne þe wile sare rewen þat tu þe seluen ne haddest betere iholpen þare hwile þe þu mihtest Hu scolde godd oþer ani of his halȝen oþer ani of þine friend sibbe oþer framde hauen rewþe oþer mildce of þe seþþen þu þe seluen ne hafst nu hier none of þe seluen Þis is godes ȝiue ȝif þu dus þe beþencst and þar after wercst 

Of witte 

HIER after cumþ an oþer godes ȝiue þe is icleped þat is inȝehied oþer witt þurh hire þu miht witen alle craftes þe on boche bieþ ȝewriten Hie þe takþ gode þeawes and god lif to leden hu þu scalt fram þan euele buȝen a hu þu scalt gode werkes don Ac hit bieþ sume þe bieþ swiþe wise ihealden þurh þessere godes ȝiue and want hem seluen and iec sumen oþre te michele hearme þat þe godd hem ȝaf for here michele gode Herof sade þe apostel He seiþ þat þis scarpe iwitt swelþ þane mann þe hes haueþ wiþuten charite On swilche wise hie swelþ þat he latt wel of him seluen and forhoweþ oþre þe swo ne cunnen and on swilche wise he forliest þat him betst scolde helpen þat is godes luue and mannes For þan þat wite þu te fulle soþe þanne þu forliest mannes luue for þi modinesse þe þingþ þat þu naust naht to wurþin ne te luuen ane wurse mann þane þu art oþer þat he nis alswa wis alse þu oþer he nis na swa riche se þu oþer of swa heiȝe kenne swa þu oþer naht alswa wurþed mann swa þu on þare lease woreld and for þelliche þinge hine forhowest and forlatst þat tu ne wilt to him clepiȝen ne to his niede him helpen Fulȝewis þu forliest hier rihtes godes luue and his grace and nem þis to forbisne Bute þu habbe godes luue and alre manne þu ne miht don non god þe æure gode bie ȝecweme þarof sade þe apostele Gif ic deale all þat ic habbe for godes luue and ȝiet onuuen þan ȝiue mine likame to barnin al to duste for godes luue and ic hatie onlepi mann þanne ne habbe ic naht kariteþ and swa ic habbe all forloren Nu seiþ sum mann Scal ic luuiȝe þane euele mann Hlest hwat se heiȝeste þe seiþ Luue þine nexte al swa þe seluen hwat manne swo he æure bie Ne bie he næure swa swiþe forȝelt æure he is þin nexte after ȝekynde Luue þa ȝekynde and hate his euel Ȝif þu miht hit bieten biet hit alswo þu woldest þat me bette þin ȝif þu wære swo forȝilt al so he and þenc þat þe writt seiþ þat æure bie þe mildce ouer þe rihte dome For þelliche þinge maniȝe of þe wel wise menn forlieseþ godes luue and his grace for þi þat hie ne habbeþ ne ne reccheþ to habben here emcristenes luue ac hopieþ to here michele wisdome and ofte bieþ beswikene Wolden hie hlesten þane hali apostel swa hie ne þorften Ȝif ȝeure ani he seiþ is ihealden for wis on þare woreld becume sott and swa he mai bien wis þe wise woreldmann he halt michel sothade þat mann forlate for godes luue hus and ham wif and child and gold and seluer and alle worldes wele and becume swo michel wrecche al swo he þe naht ne hadde seiþ þat him is betere to sitten on his aȝen and ȝiuen almessen and herberȝin sæli menn þanne he scolde al þat laten and libben bi oþres mannes almesse Hleste we herof Cristes aȝene dom and swa we muȝen bien þe sikerere of þese iflite Hit seiþ on þa hali goddspelle þat an riche iungman cam to Crist be þo daiȝen þe he hier lichamliche was wuniende and seide Hlauerd cwaþ he hwat mai ic don þat ic mihte hauen þat eche lif ure drihten him andswerede and seide Ȝecnoust þu godes bebodes Ne sleih ne ne stell ne reaue ne forliȝe þe on hordomes ne oþre godes forbodes ne tebrec A hlaueerd cwaþ he alle þese bebodes ic habbe ihealde fram childhade swa þat ic nabbe nan tebrocen þe ȝiet him andswerede Crist God man þu art al swo he þe non heuedsenne ne haueþ idon Gif þu wilt he seide bien þurhut god mann ga and sell all þat tu hafst and ȝif hit godes wrecchen and swa folȝe me þies ȝunge mann ȝiede awei sari Hier we habbeþ ilierned þat it is betere to læten all þat te mann awh mid gode wille þanne he abide all hwat deaþ hit him beneme his unþankes Hlest nu hwat Crist sade be þa riche manne þe ȝiede awei sari and his ræd nolde lesten Ne mai na more cwaþ he þe riche mann cumen in to heuene riche þanne mai þe oluende cumen þurh þe nædle eiȝen Wa ȝeu cwaþ he ȝie riche menn þe habbeþ swa michele blisse of ȝeuer michele richeise þat ȝie godd forȝeten and ȝeure saule hæle For þi ne mai wexen non god sad of godes wordes on ȝeure herte molde for þan michele embeþanc þe ȝie habbeþ on ȝeure michele wele þe ȝie michel ȝitsiþ and luuieþ and likeþ and dradeþ to forliesen Amang alle þese embeþankes is þe wrecche hierte swa iheueȝed þat non godes word upp ne mai springen ne of godd þenken ne of his riche ne of his saule hale Ac gleues and skentinges and hundes and hauekes and alle þo þing þe ȝeu hier gladien mai þat ȝe willen bliþeliche isien and ȝehieren and all þis ȝe mihten hauen ȝif ȝe godd luueden mare þanne all þis þe we embe hauen ispeken Maniȝe of ȝeu bien swiþe beswikene Weneþ þat ȝe luuen more godd þanne ȝe don ȝeure eihte ac læt him seggen þat soþeste þe is mid rihte Soþ icleped þar þe þin hord is þær is þin herte he sæde þar is þin herte þarof þe þu mæst þenkst and þar is þin mæste luue understand nu wel þe seluen and loke hwaþer þu þenke more of godd þe of þin eihte and wite þu te soþe hwarof þu mare þenkst þat tu luuest mare Walewa þas siþes þat ani mann þat godd hafþ iȝiuen witt and wisdom scall luuien more þe scaftes þe godd ȝescop þanne he do his sceppend þe him and alle þing ȝescop Lieue saule ic þe warni and ȝierne bidde þat tu mid þessere godes ȝiue þe scientia hatte understande and lierne fastliche þa ȝekyndes of sennes hwannen and hwanne hie cumen þat þu muȝe bien war wiþ hem and þar þu art þurh hem ȝewunded þat þu cunne hes halen and eft of þese hali mihtes þat tu hes kunne wel ȝecnawen and mid godes fultume wiþhealden 

Of rade 

HIER after cumþ an oþer godes ȝiue þe is icleped consilium þat is ræd Herof seide Salomon Do alle þing after rade þer after hit ne scal þe ofþenchen Maniȝe gode þinges þu hafst iherd and ilierned nim þar after rad naht at wise manne one and þe bie baþe wis and ec goddfrihti and ifonded of religiun Hwilch lif þu betst muȝe laden þat auþ to benne michel after þan þe þu hafst michel misdon oþer litel and þanne mot me lokin þin ikinde and þinne lichames hæle oþer unhale Forþan ȝif þu undernimst swilch þat tu for unhale ne miht iforþin þat þu godd haddest behaten hit is þe michel hauht Eftsones bie warr ȝif þu behatst god michel god te donn and heih lif te healden þat lasse gode lif þe þu arrer hafdest ne miht tu naht eft healden and bien ȝeboreȝen Hier of seiþ þat hali godspell Se þe doþ his hand to þere sull of godspelle and Cristes ȝoc wile beren and forlat al þe woreld and loceþ abach wændinde to þe woreld he nis naht wurþe heuene riche þis is ȝesæd bi þa manne þe forlat al þe woreld and folȝeþ godes stiefne þe þus seiþ Cumeþ to me he seiþ alle þe swinkeþ mid euele werkes and ȝeheueȝed bieþ mid manikennes sennes and ic eu wile ȝiue reste to ȝeuer saule and ic wile lihten ȝeuer berþene ȝif ȝe mine rad hlesten willeþ Bereþ min ȝoc uppe ȝeu of hersumnesse þe is softe and min berþen is liht of mine bebodes to healden Mid mine fultume alle þing ȝe muȝen wiþuten me nanþing For þessere swete clepienge cumeþ baþe gode and euele and lateþ all þe woreld and nimeþ Cristes marc uppen hem of soþe religiun hwilche kennes swa hit bie þe hali gast hem warneþ and seiþ Godd þe ȝeu haueþ icleped ut of þare lease woreld in to gode liue he ne nett ȝeu naht þer to ac seiþ Ȝif þu wilt he seiþ bien þurhut god mann þanne forlat þu þe woreld and ȝif þu nelt naht þu miht wuniȝen on þare woreld and ec bien ȝeboreȝen ȝif þu þinne cristendom wel haldst Ac ȝif þu ne miht þe naht wel berȝen oþer þu wilt for Cristes luue more þoliȝen and betere lif laden lhist þerof ic þe wile warnin Lieue sune he seiþ þanne þu cumst to godes huse him to þenin bie wel war and ȝarke þine saule aȝen maniȝes kennes fandinges and stand mid michel dradnesse forþan þu scalt bien ȝefonded on þa hali liue al swo is þe pott þe is idon on þe barnende ofne Gif he þar inne bersteþ and brekþ he is forloren and sone utȝeworpen ȝif he belæfþ hal and ȝesund þe pottere hine deþ þar to þe he iscapen was þe apostele seiþ þat godd ne wile naht þoliȝen of none his icorene more te fondin þanne he muȝe þolien Ac þo þe bersteþ wiþinne here wunienge for here modinesse hwarof here herte is swa full swa is bladdre of winde hie bieþ utiworpen þurh dieules lare naht for hem seluen ane ac for oþre ec awei te affleien þanne fareþ hie eft to þare woreld and bieþ forcuþere þanne hie arrer wæren Hie forwerpeþ here ræd and here claþes and nemeeþ hem to þare woreld and bieþ apostate Criste forsakene naht mid wordes ac mid werkes þe werse is ȝif hit mai Munec mai utfaren mid ileaue in to hermitorie oþer in to onnesse te wunien ȝif he godd hafþ to iwitnesse þat he mid hlutter herte hit doþ for bett to donne We findeþ on ȝewrite þat eremite ne owh on wilderne te wu nien bute he arst bie ȝefanded þurh regule and þurh maistre in þan gastliche ofne þe we ær embe spaken Ancer is swiþe gastlich lif þese twa lif hermite and ansæte lif þe we nu clepeþ anker hie wæren hwile ferr fram mannen wuniende and wæren swiþe iluuede and iheiȝed þurh þa hali faderes þe þar inne wuneden and hit orliche hielden Swa me mai ȝiet sume finden iþanked bie godd þe swiþe gastlich lif lædet after þare woreld þe nu is Al swa me mai mang alles kennes liues menn sume gode and sume euele finden He it wot þe all wot Ȝif þu wilt on þare woreld beleauen and wif and childre hauen and land teliȝen and weriȝen þu scalt hauen þas te more iswink Ac ȝif þu hauest godne radȝiue þu miht þar wel libben and ec at gode god lean ofearniȝen Alle þo þing þe þu hauest te donne do it mit ræde and þe rad bie swulch þat tu noht ne do aȝenes þe holi write Hierof us warneþ Crist and þus seiþ þarhwile þe þu art mid þine wiþerwine on þa weiȝe bie him teiþinde þat þe he wile hauen idon læste he þe nime and betæche þe þe crauiere and he seþþen betache þe þe pineres and þe cwelleres þis godspell folȝe ȝif þu wille Godes word godes ræd is þin unwine forþat hit ne seiþ noht al þat tu woldest Ac ȝif þu wilt lesten godd þu scalt bien þe hali write buhsum þo litle hwile þe þu art mid him her on þese weiȝe on þese scorte liue and wite þu te soþe bute þu him bie hier teiþinde hwat swa hit þe ratt to donne þanne þu cumst on þa heigere weiȝe þanne þu art itwamd fram þine lichame hit te wile betachen þe crauiere deuele þe þe wile crauen of elchere senne and betellen riht after godes awene worde þat tu aust him to folȝin to helle forþan þe þu art godd unhersum al swa he Forþi hlest nu hwat godd þe ratt Diuicie si affluant nolite cor apponere Worldes eihte ȝif hie is swiþe rixinde to þeward ne do þu naht þine herte þerto ac do hes to me þe richeise þe scal trukien ic ne truke þe naure Hwi is te þin hucche trewer þanne ich Ne sente ic þe seggen bi þa write of goddspelle þat tu scoldest makie þin hord up in heuenriche and naht upen ierþe Hwi ne wilt tu me bien buhsum Hlest ȝiet furþer Cristes rad hwat he seiþ on þa hali godspelle þanne þu wilt makien gestninge seiþ Crist ne clepe þu naht þine friend ne þine breþren þarto ne þine kenesmen ne þine neihibures Gif æni of þesen þe muȝen forȝielden þine gestninge þane ne clepe þu hes naht Ac clepe þo wrecches and to unmihti þe blinde þe dumbe þe deaue þe halte þe ne muȝen naht hit te forȝielden þanne art tu isæli hit te scal bien forȝolden þat is þanne þe rihtwise sculen arisen and tu amang hem on godes swiþre Gif þu naht herof ne dest ne mai þe deuel betellen wel þat tu art gode unhersum Hwa doþ þis Hwa halt þis Whi seggeþ men þat me ne mai naht wel bien ȝeboreȝen on þare woreld Hwi ne wilt tu folȝin godes rad and his lore Þis is iwis on of þe hali mihtes þe godd scift mang his ȝecorene þat he ȝifþ hem god ræd þurh þe haliȝe writes þe he sent hem seggen hu hie muȝen his wille werchen and swa bien ȝeboreȝen Hlest and folȝih se þe wile Ælche manne þe þe bitt þu aust to ȝiuen ȝif þu hafst þat te he ne haueþ swa þu woldest þat he dede þe ȝif þu ne hafdest Forþan he seiþ Ȝif þu ȝifst þo manne þe gaf þe oþer þe wost þat wile ȝiuen þe whilch lean aust þu te hauen of godd Ne don swa þe senfulle men þe of gode noht ne cunnen Gif þu luuest þo ilche þe þe luuiȝeþ ne don swa þe werste menn of þe woreld Ne don swa þe heþene Ac luue þine unwines for þe luue of godd þarof þu scalt hauen michel lean of godd and lat him wreke þe is riht deme ouer þe liuiende and ouer þe deade Ȝif nedfull mann wile borȝin at te of þin eihte lean him bleþeliche al swa þin emcristen wiþuten elchere mede and þu scalt hauen þe mede of god Gif þu him lanst ani þing of þinen and tu nimst aȝean more þanne þu him lændest iwis þu art aȝeanes godes bebode and his wraþþe ofearnest bute þu hit ibiete Forþan after þe hali writes ealch miede is iteld for gauele and þe gaueleres ne cumen neure into heueriche for þan þeih hie dælden all þat hie mid gauele biȝeten habbeþ and mid unrihtwisnesse hit nis naht gode icweme þe is rihtwis þa riche menn þe laneþ here eithe uppe chierches and uppe þa chirchlandes oþer uppe tu nes oþe uppe oþre þinges þe rentes ȝiueþ and healden hes lenger þanne hie hauen al swa michel swa hie þar uppe lænden fullȝewiss hie bieþ idemd for gouleres and al swulch lean hie sculen þarof habben alse gaueleres þat is helle pine bute hie hit biete And þe bote nis nan oþer bute ȝielden þat hie habben mid unrihte inomen and mid scrifte Her of sæde þe profiete Hlauerd he sæde hwa mai wunen mid þe on þine huse oþer hwa mai him resten upe þin haliȝe munte of heueneriche þe hali gast him andswerede after oþre þinges and sæde Se þe swereþ soþ his nexte þat is his emcristenn and him naht ne beswikþ mid none chiepinge ne mid nan oþre þinge and se þe ne ȝifþ naht his eihte te goule and se þe ne nimþ none mede of þa innocentes þat bien uneilinde menn þe none manne euel ne willeþ þese muȝen wuniȝen on godes telde and uppen his munte hem resten And þa þe mede nemeþ hie ne sculen þar neure cumen ȝif hie bien þar mide ȝenomene Nu bien sume oþre þat healden hem seluen wise and ȝeape and befasteþ here paneȝes þe haþene menn for to habben of hem biȝeate and sume hi læneþ here emcristen te halue biȝeate þe fareþ þar mide be londe and be watere on michele hahte on liue and on saule and mid michele swinke and hie sitteþ at ham and ne hauen þarof non ȝeswink bute on here þohtes and on here spaches þis ȝesieþ and ȝehiereþ hadede and leeauede and for þare euele ȝewune ne þincþ hit hem no misdade ac bieþ ihealden for wi se menn and for ȝeape Of swilche sade godd þurh þe profiete propheta Wa ȝeu þe healdeþ ȝeu seluen for wise and toforen ȝeu seluen bieþ ȝeape Ȝie beswikeþ mi folk mid ȝeure euele forbisne and mid ȝeure scarpe witt Ȝie cunnen ȝeu bewerien mid ȝeuere manifelde spaches ȝerihtwisiþ þane forȝelte for medes and þe rihtwisnesse of þe rihtwise manne ȝe him benemeþ For þan he is ihealde nu for sott bute he michel eihte beȝete and þo þe michel eihte biȝeteþ mid ȝeure michele eihte hem ȝie rihtwisiþ and seggeþ þat he bien auhte men and gode menn He seiþ ȝiet forþer þe profiete propheta Wa ȝeu þe seggeþ þat it is god te biȝeten michel eihte þe ne mai bien biȝeten wiþutenunrihtwisnesse Forþi hie is icleped of godes muþe Mammona Wa ȝeu þe seggeþ þat he is unsali þat none wordles eihte ne hafþ þe mid nane unrihte none ne wile biȝeten and þa þat he hadde mid maniȝe unrihtes biȝeten he haueþ forloren and þat þoleþ mid þolemodnesse and gode þankeþ An oþer stede he seiþ godd Wa ȝeu þe nu leiheþ for þese wordles lease blisse and for ȝeure michele wele þe ȝe nu hauen Wa ȝeu þe beplaitiþ ȝeuer emcristen and wændeþ þat rihte te wrohȝe and þat wohȝe te rihte and þe nimeþ mede for ȝeuer swikele spaches þe spekeþ an aiþer half swilche ȝie here beire friend wære Ȝif þu wilt on þare world wuniȝen and þurh þese godes wordes war bien and þane eadie Iob folȝin þe was god worldmann þu miht mid godes fultume þe seluen berȝen 

Of strengþe 

HIER after cumþ an oþer godes ȝiue þe is icleped fortitudo þat is strengþe of gode Hie is swiþe niedfull ne bie þu næure swa wis ne so ȝeap ne swa witti to donne þat tu scalt don bute þu habbe þese strengþe of gode ne miht tu non god don þu miht isien sum wel wis clerec þe wisliche him seluen naht ne wisseþ and þincþ þat he hafþ inohȝ on his witte þe he cann ne þese strengþe ne besekþ nauht at gode for þi he belæfþ among þan þe non god ne cunnen and hem he is ilich of werkes Alswa lihtliche oþerhwile he misdoþ al swo he þe non god ne cann Se þe for godes eiȝhe him halt fram alle heuedsennes and fram alle þe forbodes þe god him forbiet he hafþ þese strengþe of gode þese hali mihte forleas Dauiþ kyng þa þe he forlaiȝ mid Bersabee Salomones moder þe was bewedded urie Ac he naure ne ȝeswoc ær he hes eft hafde þane derewurþe salm anon he makede and godes wraþ he þar mide acolede Hlauerd cwaþ he after þat þe þin mildce ys michel haue ore of mine michele senne And after þine manifealde mildces þe þu hafst ibafd to mankenne do awei fram me þese michele unrihtwisnesse þat næure þine milde eiȝen ne ȝeseo on me þat hem mislikie Ac let þane wellstream þe næure ne trukeþ of þine swete mildce iernen to me swa þat ic muȝe understanden hwanne he cume þurh þe flowinde teares þe he brinkgþ mid him to þere fordruȝede hierte And spræng me mid tare ysope of þare holi rode of þan holie watere þe ȝiede ut of þe riht side of þine hali temple þanne wurþ ic iclansed of alle mine sennes and hwittere þane ani snaw Lauerd ȝiet ic habbe more niede Cor mundum crea in me deus Psalmista Min herte is swiþe befeld mid fule þohtes for þare senne þe ic arst þohte to donne and ic wat þat þu ne wilt ne þu ne miht on hire wuniȝen Ac make hes hlutter and clene þat tu muȝe wuniȝen mid me and rihtne gost newe inne me For þan min gast is swiþe forealded and forwurþen for þe michele dwele þa þe he ȝiede ut of þe rihte weiȝe and folȝede dieules lare and forwarp þine Ne proicias me Psalmista for þi min leue lauerd ich am wel bicnawe þat ic habbe ofearned þat þu scoldest me forwurpen swa swa ic forwarp þe and þine lore Acc nu ic bidde þe for þine michele godnesse þat tu ne forwerp me fram þine ansiene al swa þe lauerd þe is wraþ wiþ his þralle and drifþ him ut of his ansiene And þine hali gast þe þu me hafst iȝiuen for þine michele godnessse ne benem þu me næure Sari and sorhfull am ic niht and dai al hwat ic hine habbe Redde mihi leticiam Psalmista Hlauerd ȝif me nu aȝean þe ilche blisse þat ic hadde ær ar ic sineȝede of þire hale Þu hafdest me imaked glad and bliþe ac ich hes haue forloren for mine wocnesse And faste on me þane gost of strengþe and make me strong þurh þire mihte Ic wende habben strengþe of me seluen and for þi i fell Ac ȝif þu nu me wilt aræren and rihte gost and stronge me betachen Psalmista ic wile tache þo unrihtwisen þine weiȝes and hem kyþen hu michel mildce þu hafst of me þe was all forȝelt aȝeanes þe and to orelease þe næure ȝiete ne hadden ore of hemseluen ne of oþren hie sculen wænden to þe and ȝelieuen on þe and þe heriȝen and blescien and mid þine grace hali menn becumen þe ærrer waren þes dieules Lauerd nu ic þe þanki ouer alle þing Ic ȝefele min herte ȝefrieured þurh þine michele mildce þe on me senfulle hafst ȝesænt þane froure gost þe felþ mine sari herte mid þare swete blisse of his lieue sune þurh þo teares þe cumeþ ierninde mid michele blisse uppe þe fordruȝede londe Hlauerd nu ic þe wolde wurþiȝen and loc ofrien ȝif ic hadde ani þing þat þe icweme wære Ac ic wot wel þat þu nehafst none niede of non þare gode þe ic habbe Ac þanne hit is þin wille þat ic þe loc ofrin mote þe to wurþscipe and me to hale þanne most þu don al swa þu hafst aure idon bi alle þinen þu hafst isænt hem here ofrende al swa þe gode hlauerd þe sent his menn ofrende for his aȝene wurscipe and for here seruise Psalmista after þan þe þin hali gast seiþ "Þat icwemeste loc þat mann þe mai ofrin þat is þe gast and þe hierte þe bieþ swiþe ȝeswæint mid eadmodnese and mid manifealde þohtes of soþe bereusinge þe makieþ þe herte sari and sobbiende and þe eiȝene wæte mid teares ierninde " þis lac offrede sanctus Petrus þa þa he was swa swiþe forȝielt þat he hadde þe forsaken He ȝiede ut and beweop his senne swiþe biterliche and þu hes him forȝaue þis loc offrede Marie Magdalene upe þine derewurþe fiet and alle hire sennen hie þar forliet þis loc þe ofrede Anna þe was unberinde and unwurþ mang Israele folke and hie was sone iherd and hire biene þu hire teiþedest þat hie chilt moste habben and brohte forþ þi ne profiete Samuel On þa haliȝe write we hit findeþ hwam swo þin wille was te senden þis loc to ofrien he was ȝeherd of his niede Lieue saule þis ic habbe iwriten for þe te frieurien þanne þu niede hafst Loke and ræd þis holi mihte hit te wile likin be nihte oþer be daiȝe ȝif þu mid alre herte hier embe wilt þenchen 

Of andȝet 

HIERAFTER cumþ an oþer godes ȝiue þe is icleped intellectus þat is andȝeat þies halie mihte hie dieþ understonden of gode and of alle gostliche þinges swa michel swa þu miht understonden þe hwile þe þu art on þine wrecche lichame ȝebunden Hier of spekþ godd þurh þe profiete and seiþ to þe Ich þe wile ȝiuen andȝeat and ic þe wile wissin on þese weiȝe þe þu nu gost For þi þat tu hauest þine sennen and þine euele þeawes forlaten and þese hali mihtes swa bleþeliche liernest and wel undernimst mine eieȝene sculen bien uppe þe and ic þe wile scilden fram alle euele swa longe swa þu wilt bien icnawen þat tu nan god ne hauest bute of me þurh þessere godes ȝiue þu miht alle þo þohtes icnawe þe cumeþ fram þire herte hwilche bieþ of gode and hwilche of þine flesche and hwilche bieþ of þe dieule þa þohtes þe cumeþ of gode þe is michel nied þat tu wel understande Hier of sade þe profiete Ic wile lesten and understanden hwat min lauerd godd spekþ in me Oþer hwile he þe wile undernemen and þus þe don þenchen Hwi wilt þu þurhwuniȝen on þine sennes anon to þine deaþe Hwi ne mai ich none wuniȝenge habben mid þe þine sennes me twameþ fram þe ich ne mai næure wuniȝen on fule herte Swa ofte swa þu þenchst on me oþer ihierst speken of me þare hwile ich am mid þe þu ware ȝescapen and eft ȝehalȝed to mine behofte and for þine freme me ontewuniȝen Ac þu me drifst ut of te for þine manifealde willes þe þu folȝin wilt aȝeanes mine wille Bute þu iswik þe hwatliker hit te scall æure ma rewen Oþerhwile hwanne þu þencst þat godd þe hafþ forlaten oþer forȝeten þanne seiþ he Hu mai þat moder forȝeten þat child þe hie bar in hire wombe Þeih hie hit forȝete ic næure ne forȝete þe Oþerhwile cumeþ maniȝe þohtes of godes þreatt of helle pines Oþerhwile he behat þe michele merhþe on heuene Oþerhwile he þe frieureþ of þine sarinesse for þine sennes Ac þat is michel hauht bute þu hierof neme michele ȝieme and him hierof michel þanki þa þohtes þat cumeþ of þine flesce æure hi beþ nexse oþer of mete oþer of drenkch oþer of claþes oþer of slape oþer of sume idelnesse þis forbet godd þat we houhfull ne carefull ne scule bien All he wile us finden þat nied is ȝif we arst him makieþ reste on us seluen Arst secheþ godes riche and siþþen he saiþ þat alle þese þing we sculen habben Onȝeanes þelliche þohtes þu scalt andsweriȝen þe mann ne leueþ naht he bread ane ac leueþ bi þa wordes þe gaþ ut of godes muþe Ȝif þu wilt witen hwat bie godes riche þe du arst scalt siechen þe hali apostel us wisseþ and seiþ Godes riche nis naht mete and drench ac is rihtwisnesse and sibsumnesse and blisse in þe hali gaste Þat is godes riche Lieue saule ic þe bidde and warni þat tu none hope ne haue upe þine fastene ne upe þine wæcche ne uppe non oþre gode Bute þu þese þrie þing habbe ne rixit næure god on þe ne þu næure mo mid him þat is þat tu bie rihtwis aȝeanes gode and aȝenes alle mannen Gield ælche þat he auh te habben Eftsones þat tu haue pais aȝeanes godd and aȝeanes alle mannen and ȝif þu brekst scilde þe godd þat tu ne do Ne hafst tu no lengere fierst þanne þe apostele seiþ Sol non occidat super iracundiam uestram On þan ilche daiȝe þe þu tebrecst ær þe sunne go te reste loce þat tu bie sahtled Of þese þridde þing nim nu michele ȝieme Þat is þat tin blisse ne bie of non ierþliche þinge bute of þe haliȝe gast ane Waleawa Eue children hu ȝie bieþ beswiken þe secheþ blisse wiþuten paradise þar þe nan nis Wændeþ aȝean wændeþ aȝean and fareþ hom elles ne wurþ ȝew næure mo non þo ilche þohtes þe cumeþ of þe dieule æure hie bieþ bitere bute ȝif þu teiþest his swikele meneȝinge hie þe þingþ arst swete ac hie is at ten æde wel bitter þanne þe þohtes cumeþ of ȝiuernesse oþer of galnesse oþer of ȝitsinge oþer of wraþþe and of niþ and of ande oþer of idel ȝelp oþer of modinesse and priede wite þu to soþe þat it is dieuel oþer his sande þes flesces iwill halt oþerhwile mid him ne lief þu here noþer Ne bieþ ȝelich þe horse ne þe mule þe ne habbeþ non andȝet Ac nemeþ ȝieme ouer alle þing te ȝeure herte Al dai þar cumeþ to þohtes al swo doþ fliȝen to sare Weriȝe se þe wile All þare hwile þe þu art on þese earme liue þu art on muchele ifihte Þa þe noht ne fihten he bieþ al tetreden under dieules fiet Bie ȝeap aȝean alle þe þohtes þe ic ȝeu hier tefore nænnede and wiþstond hem al swa þu woldest aȝeanes al so fele dieulen ȝif þu hes isien mihtest Nim þin sweord þat is godes word and seiȝe uade retro satana Go abach þu sathanas mid alle þine awerȝede gostes naht þurh mine strengþe ac þurh his þe þe ouercam and awei þe drof 

Of wisdom 

HIER after cumþ anoþer godes ȝiue þat is sapiencia ȝenamned þat is wisdom Salemon seiþ þat Wisdom he seiþ ararde hire an hus and hie karf hire seuen postes Þat bieþ þo seuen hali mihtes þe we hier teforen habbeþ ȝespeken þe anginneþ at tare þe is icleped godes dradnesse þe is anginn of þese wisdome Hier is igadered swilch timber þe næure rotien ne mai and þis derewurþe mihte is wrihte þerouer Fullȝewiss nis her nan oþer mang þelliche timbringe bute godes hus and heueneriches gate þis is ȝewise þe holiȝe mihte þe is icleped godes wisdom godes word He seiþ on þe holiȝe godspelle Se þe luueþ me he wile lokin mine wordes and min fader him wile luuiȝen and to him we willeþ cumen and mid him willeþ ma kien wunienge Ælle þu lieue saule bie nu gladd and bliþe in þe hali goste all swo ic ær sade Forþan þu hauest fair timber ȝeigadered of þese hali mihtes and godes auȝen wisdom is þar ouer wrihte and seiþ þat he wile þar mid þe wuniȝen for þi þat tu luuest him and his wordes Wit mote nu læte resten þine wrecche lichame þe is swiþe unstrang and swiþe brusel His heaued him acþh þe eiene him trukieþ his bilif is litel forþan he ne hafþ bute þurh his handiswinke bi to libbenne and þat menn for godes luue him giuen willeþ þo þe of him rewþhe habbeþ He hafþ michel hier abuten iswunken ȝielde him godalmihtin for þi him is nied nu to resten 

Nu andswereþ þe saule 

ICH þe bidde and ec halsiȝe uppe þare hali þrinnesse þe is fader and sune and hali gost on soþ godd þat þu þis weork naht ne forlate for þan ic habbe þarof michel help and gode strengþe ȝeþanked bie godd Riht alswo þe lichame none strencþe ne mai habben wiþuten bonen al swo ne mai ic ne non saule strengþe ne mihte habben wiþuten þese hali mihten Ne wonde þu naht for ure lichame He nis naht lihtlich to ilieuen He me hafþ ofte beswiken Ic habbe ifolȝed his iwill eaure to longe swo ne scall ic næure mo eft Ac me scal don bi him al swo bi þan asse þat he muȝe þis soþ seggen Ich am imaked al swo a dier swinkende beforen þe þat ic eft muȝe resten mid þe Eft sæde þes ilke profiete Sitiuit in te anima mea corpus multipliciter Mi saule was ofþerst he sæde after þe hlauerd and min flesch michele swiþere for þo manifelde swinches of fasten and of his biliue þe ic for mine sennen mid mine swote biȝatt þench and siech well ȝierne after þese hali mihtes and sete hes on ȝewrite þat hie muȝen sum oþre saule don god LIEUE saule ȝif þu wel hafst understonden godes temple is ȝerard uppe on þe after þat þe apostel seiþ Godes temple is hali and þat ȝe bieþ ȝeu seluen Ac he seiþ þar after swiþe eisliche Se þe bifeleþ godes temple mid ani full senne godd him scal foriesen baþe licame and saule Of þese hali temple þe rihte beleaue is grundwall Herof seiþ þe apostele Ne mai no mann leiȝen oþer grundwall þanne þat þe is ileid þat is Iesu Crist þar þe Peter sade and þis sculen ilieuen and seggen alle Cristene þe on Criste belieueþ þe postes þat sculen beren up þis weorc he bien inamned hier teforen Cariteþ arist up fram þe grundwalle and beclepþ all þe wouh and alle þe bieþ in þo hali huse wuniende and hie arist up anon to þe roue forþan to hire bieþ ifastned alle þe raftres of þe hali mihtes þe faste hope hafþ hire stede up an heih for þi hie is rof and wrikþ alle þe hire bieþ beneþen mid þe scincles of holie þohtes þe sapientia hire fint þies hali mihte is all wrihte of þesen eadi temple Hie hit belokeþ wiþinnen and wiþuten þat he þe is alre kiningene kyng muȝe hauen his reste wiþinnen For þi he bitt þat pais bie aiþer on licame and on saule and þat þies hali mihte sibsumnesse bie rixende on ȝeu baþe and hwaþer ȝunker hes tobrecþ justicia dei scall þar of don riht Nu andswereþ þe lichame and seiþ Swiþe ich am ȝewundred of þe þe scalt after godes isetnesse wissin and stieren ȝe þe saule ȝe þe lichame þat þu ne undernemst þat ic and þe saule ne bieþ nauht of one ikende þeih wit boþe anne sceppen hadden Ic am heui al so he þe is imaked of ierþe and hie is liht alswo þe left þat is icleped spiraculum uite þat is þe blast of liue Hie is gost and ic am dust hie is heuenlich and ich ierþlich hie is of heiȝe kenne al swo hie þe is godes aȝen anlicnesse ic ham þes forȝeltes Adames anlicnesse þurh hwam ic am on muchele aruednesses on hungre and on þurstes on wacches and on swinkes and on maniȝes kennes wrecchades sori and sorhfull woninde and wepinde Þat he wot þe wot alle þing þat unneaþe ich mihte þis writen for þo teares þe comen ierninde from þare wellriþe of rewnesse Wepeþ wepeþ forþ mid me alle þe healdeþ ȝeu seluen forȝelte and waschen þe spottes of ure euele þeawes Nis þar non swo god leiȝe se teares hie makieþ scene ansiene Wel him þe is clene iþrowen and hafþ þat faire scrud of charite all besett mid ȝimstanes of gode werkes He mai cumen mid godes fultume in to þe bredale tofore þe bredgume and mid him wuniȝen on michele merhþe and on michele ædinesse Lieue þis is min froure þat ic þenche þeih ȝie be gode rihte unwurþ helden of me naþeles min hope is aure fastliche upe Criste godes sune þe scop him seluen after mire andlicnesse and becam soþ mann se þe was and is and æremo bieþ an soþ godd Iþanked bie he Mine ikynde after maniȝe unwurþscipes þe he for me hier þolede he brohte to muchele wurþscipe and sette hes wel heiȝe on his fader swiþer hand and hafþ me soþliche behoten þat al swa soþliche swa he cam hider and underfeng mine mannischnesse and mine ȝekynde swa soþliche ic scal cumen to him and underfon of his goddcundnesse and of his ȝekynde þurh his michele mildce ȝif ic him wile hlesten and his rad folȝin For his luue ic ȝeu bidde þat ȝe me forberen and swa wissien and swa stieren þat ic mote folȝin and buhsum bien ȝing bam on alle gode werkes þe litle hwile þe we tegedere wunieþ Nu andswereþ and þus seiþ Ne þenche þe no selcuþ þat ic þe badd habben pais on þe and on þire saule Ic hit wat wel þat godd ne mai bien wuniȝende on none saule þat unfriþ is of sennes Herof berþ iwitnesse þe profiete þe seiþ On sibsumnesse is imaked his stedel þe he on scal wuniȝen Ic wot wel hwat þe apostel seiþ be ȝeu baþe þe flæsch he seiþ hit ȝitsiþ aȝean þe goste and þe gost aȝean þe flesche And naþelas ȝit muȝen habben pais forþan he seiþ after For þi he seiþ ȝit winneþ ȝung betwen þat ȝunker noþer ne scal habben his ȝewill Ac ȝit sculen baþe þurh þese ȝewinne folȝin godes wille þanne is sone pais ouer al þine londe Ac help nu all þat þu miht þat þin saule hadde a litel reste and þat þis hali temple be arard on ȝinc þat godd ȝinker sceppend mihte þarinne wunien þanne bie ȝit iwiss isali Wit moten ȝiet a litel swinken þat hit bie mid godes fultume ȝiet bet astored 

Of sibsumnesse 

LIEUE saule þies ilche mihte þe is icleped pax þe we nu embe spekeþ hie is swiþe niedfull þe to healden and to habben for þan ne haue þu næure swo michel iswunken on godes temple bute þær bie pais inne ne wuneþ he þar næure þas sibsumnesse he brohte mid him fram heuene to ierþe and ȝaf hes alle þo mannen þat waren bone uoluntatis of gode wille þat nis non bute se þe folȝiþ godes wille For þan non nis god ne rihtwis bute godes and þa þe him folȝiþ Se þe hafþ þese eadi mihte him ne mai no mann wraþhin Herof seiþ þe profiete Michel sibsumnesse is allen þe luuieþ þine laȝe ne bieþ hie naure wroþe Charite is godes laȝe þe ne mai nanne man hatien for non þare þinge þe me hire do Efsones þo þe Crist sente his lierning cnihtes in to þe world hem to tachen þane wei to heuene riche þo hiet he hem þat hie scolden in to ælchen huse þar hie comen þus seggen þat is Sibsumnesse bie te þesen huse Ȝif hie funden þar inne þane mann of pais þanne scolde here pais belæuen þerinne and ȝif hie ne deden hie scolde aȝean wanden to hem 

Of ȝepnesse 

HIER after þe behoueþ þat tu habbe on of þe holie mihtes þe wel cunne and wel muȝe þo gaten and þo duren wel bilokin of þis holi temple Ȝif þu mihtest biȝeten prudentiam swa hatte an hie þe ware swiþe beheue þese wike to lokin Hie is ȝeapnesse inamned mid gode rihte Heo is wis and ȝeap aȝean alle þohtes aȝean alle wordes aȝean alle werkes Hwat hie siechen and hwat hie willen all hie wile iwiten Ȝif þar cumþ ani þoht oþer ani word a godes half hie bieþ hire swiþe welcume Ȝif hie cumeþ fram dieule prudencia hes icnauþ sone and drifþ hes awei scandliche Ne muȝen hie þar habben non infare Ȝif hie cumeþ fram mannen hie cann hwatliche underfinden an hwos half he is icumen and þar after hie hine underfengþ Forþat hit ilimpþ ofte þat godd sant ane man an oþer to helpe oþer him to wissin and eft hit ȝelimpþ þat a mann cumþ tan oþer þurh dieules meneȝinge þeih he hit naht ne wite Ȝif þu wilt mann icnowen haue þese ȝeapnesse mid þe Hlest hwat he speke mest and oftest Ȝif it is of gode oþer of þinges þe to þe belimpeþ he is to luuiȝen and to wiþhealden Ȝif he spekþ of sennes and of sothades þanne hit is alswo godd sade him self Of þat þe herte is full þarof spekþ þe muþ þe ilke mann þe is ibunden mid heauedsenne and hes luueþ and mast þar embe spekþ nishe noht to wiþhealden bute ȝif he wolde godes wordes lesten Ȝif þar cumþ sum þe sehþ of aniȝere niede þe belemþ to lichame oþer to saule ræd him help him ȝif þu miht Ȝif þu ne miht haue rewþe of him and bide for him and for alle þe him helpen Ȝif ani cumþ and bringþ tidinges of idelnesses and is spekende sotwordes þe aræreþ up hleitres none wunienge ne haue he mid þe swa se þu luuest godd and sibsumnesse Iesu Crist hiet þat we scolden bien ȝeape and sæde Bieþ ȝeape al swa næddre he sade þare næddre ȝeapnesse is þat hie liþ al abuten itrand and hire heaued on midden for to berȝen þat heaued Of alle þing þat tu wilt don æure is þat anginn þat heaued Bewænt te all abuten þenc arst whaþer hit wile bien gode icweme þat þing þe þu wilt aginnen oþer þe beheue oþer þine nexte to none harme ne wande Ȝif rihtwis mann habbe swo ȝedon tefore þe ȝif þat hali writ ne wiþseiþ þe naht and berþ þe iwitnesse þat tu wilt so don do hit þanne And æure of alle þinge þat þe anȝinn bie a godes name ȝegunnen Ȝiet hie haueþ an oþer ȝeapnesse þe we sculen folȝin hie haueþ hire hol Swa raþe swa ani þing harm hire wile don swo hie crepþ in to hire hole and swo hie berhþ hire lif Riht alswo do þu after godes awene rade þanue dieuel þe wile derien oþer ani euel mann oþer ani þing þat te misliki anon crep þu in to þine hole in to Cristes opene side mid þine gode ileaue and seiȝe to þine aliesende Sub umbra alarum tuarum protege me domine Lauerd seiȝe under þare scadewe of þine fiþeres of þine armes þe waren ifastned on þare hali rode scild me fram alle þes kennes þe cumeþ fro þe dieule þe þu þar ouercome and kiel mine wreche herte þe is iattred of his manifealde fondinges Kiel þe muchele hate of mine sarinesses mid þan eadiȝe wellstreme þe cumþ of þine halie side Gif þu þis ȝeliefst and swa diest bie þu siker ne mai þe non þing to harme bien Þeih þu harm all hit want þe to gode þat tu for godes luue þolest 

Of forsceawnesse 

þat is forsceawnesse is an oþer hali mihte þe þencþ and lokeþ alle þing beforen ar þanne hie cumen For þi ne rewþ hire naht after hire dædes Toforen þare burh of Ierusalem is an muchel dune þe hatte Syon þat is tokned Sceawinge Þærupen weren þe sceaweres þe lokeden þe hali burh and warneden fram alle here unwines Al swo doþ þies mihte upe þa dune of muchel embeþanke Hie sceaweþ and lokeþ ferrene to and þus seiþ uuelle þu earme saule þe ic segge þe none ȝieme ne nemst of þe seluen Mihtest tu isien alle þine unwines þe bieþ a buten þe also alse i do sari woldest tu bien ȝierne woldestu clepien to gode þat he þe aredde Ic þe warni teforen Ne biest þu naht hier lange wuniȝende forlat þine sennen Ȝif þu hier hes ne forlatst ær þanne þu fare of þare woreld full ȝewiss ne forlateþ hie þe næure ær þanne hie þe bringen to here eldren þat biþ þo werewede gostes þe waitiþ þo soules hier buuen on þe wolkne Þo þe hie findeþ upe þe of here werkes ne mai þe helpen non angel þat tu ne scalt in to pine and þar abeggen "Ne scall non euel bien unpined oþer hier oþer þar " Of þare gode saule hie ȝesieþ and iherþ merigne song ueni sponsa Christi accipe coronam "Cum þu Cristes awen bried and underfoh þe michele wurþscipe and þe michele merhþe of heueue riche þe he þe haueþ iȝarked æurema to habben for þare gode trewþe þe þu him bere "

Of rihtwisnesse 

AN oþer hali mihte is icleped þat is rihtwisnesse Fulȝewis hie wile þat godd aforewarde habbe his ȝerihte of alle his iscafte and seþþen aurich ȝescafte here rihte after þan þe hem iscapen is Hie awh wel to bene iustise inne godes temple þis is ȝewriten be hire Rihtwisnesse and dom hi makieþ godes sate þas rihtwises saule iwis is godes sate þes ilche hali mihte þat is godes templerihtwisnesse hie acseþ riht of alle ure misdades and dom forþan alle þe scaftes þat godd haueþ ȝescapen alle hie healdeþ bet here ikynde þanne mann one Hier aȝean sæde þe profiete Non intres in iudicium cum seruo tuo domine Hlauerd he sade ne go þu noht in to dome mid þine þral le forþan all þat is liues on heuene and on ierþe ne mihte bien irihtwised onȝeanes þe þis ilche iustise warp ut him þe was briht angel on heuene Hie warp ut Adam of paradise hie brohte Criste to þe deaþe for þi þat godd isæd hadde to Adame Ne scall þar non atbersten þe cumþ of him þat he deaþ ne scal þoliȝen Seþþen þis is soþ þat hie ne wandede ne þe angele ne þe manne ne Crist self hu mai hie wonde þe Her we bieþ offeruht Ac þe hali apostel us freureþ Ȝif we seiȝeþ us seluen on scrifte mid soþe birewnesse and we demen us seluen mid rihte deadbote ne sculen we næure mo eft bien idemd Se strengþe of þessere hali mihte hie takþ up in to heuene and niþer in to helle and spratt swo wide swo middenard Of alle þe unrihtes þe bieþ idon on ierþe hie wile habben riht Ne nimþ hie none miede for unriht to healden ne for riht to leien Þa þe willeþ hem seluen wreken of unrihte þe hem is idon hie benemeþ hire hire dom forþan hie seiȝeþ Læt me wreken dom is min Ne mai ic ilieue þat ani mann deaþ þoliȝe wiþuten þe dome of þessere eisliche mihte bie hit swilch deaþ swo hit eure bie Ne dieuel ne mann none mihte ne none strengþe habben ne muȝen ouer oþren bute alswo michel swo þis maini mihte hem wile ȝiuen þese hali mihte þu most luuiȝen and folȝien þat is þat þu bie rihtwis on þe seluen and aȝean alle oþren swa swa þu wilt bien iborewen 

Of strengþe 

þat is godes strengþe is an oþer hali mihte þe is niedfull to scilden godes temple fram alle unwines Of hire sade þe profiete Hlauerd bie ure tur of strengþe aȝean alle unwines þies ilche haliȝe mihte hie is tur and strengþe to alle þo mihtess þe þar inne bieþ wuniȝende and swa hie is alle Cristes ȝecorene 

is an oþer hali mihte þe cann swiþe michel scile and mæþe of alle kennes þinge Hie ne wile þoliȝen non ouerdon þing an oþer halue ne to litel ne to michel Se þe hire ræd hlesten wile ne scal he noþer eten to michel ne drinken to michel ne to litel ne he ne scall resten ne slapen to michel ne to litel ne he ne scal to michel bien spekende ne to michel swigende ne he ne scal to prudeliche bien iscredd ne to unorneliche ne he ne scal bien to glad ne to sori Al so me tempreþ an baþ þat hit ne bie to hot ne to cold also deþ þis haliȝe mihte alle þes mannes þeawes þe hes luuiȝeþ and healden cann He is isali þe hes halt Alle þese eadi mihtes þes one atempreþ and þo þe hire ne wyle ilesten hie becumeþ to unmihte and eure hit hem scal rewen Alle þe fondinges and alle þe unlustesand alle unwilles þe cumeþ of þe manne þies hes atempreþ and wiþhalt te misdon 

Of hersumnesse 

AN oþer mihte is ȝehoten obediencia þat is hersumnesse þies is swiþe behieue on godes huse Alle þe godd luuiȝeþ hes aȝeþ to luuien and to healden Al swa al mankinn þurh unhersumnesse hafden deaþ al swa þurh hersumnesse hit cam to liue þies holi mihte makeþ þane mann leþebeih and hersum gode and his eldren and þar after ealde and ȝunge and alle manne After þat þe he iforþen mai ne nimþ he none ȝieme hwaþer hit bie fair þe loþlich þe hot þe cold þe heui þe liht all him þingþ god for his luue þe was hersum his fader anon to þe deaþe Iesu Crist þies is swiþe beheue æurilch mann þat æure iboreȝen scal bien þat he bie hersum gode and for his luue þe biscope and his prieste and his louerde Ac me ne auh to bien hersum bute of gode Ȝif mann hat oþer bittsenne to donne þar to ne awh me naht to bien hersum Whar þe godd ȝifþ þese mihte hit kydh hit sone Hie makeþ þane mann nis he of swo heie kenne þat hie him ne makeþ þreall Al swa hie deþ þese munekes þe bieþ hersum ane deadliche manne al swa hit wære godd self swa hie dieþ hem þe on þare woreld wuniȝen Hie bien swiþe ȝiernfull godes laȝe to liernin and þanne þar after werchen and him þe hem wel cann wissin hie besekeþ and his ræd bliþeliche hlisteþ and folȝiþ þe laste hie falleþ mid þa blinde in to þan pette þe Crist self embe spak He hem clepede dumbe hundes þurh þe profiete þe sade Hie bieþ þe dumbe bundes þe ne cunnen oþer ne muȝen berken For þe luue of godd ic bidde ne latt tu herfore non þe unwurþere for þan þu wost hwo it is þurh þesse holi mihte and þurh his gode ileauen was Abraham iblesced of godd and him behoten þat on scolde cumen of his kenne þurh hwam all mannkenn scolde bien iblesced þus spak godd to Abrahame Ga ut cwaþ he of þine lande and ut of þine kenne and ut of þines fader huse and cum in to þo londe þe ic þe wile sceawin Abraham iliefde þatt godd him sæde and was him hersum þis ilche seiþ godd to hem þe he wile þat bie him hersum Ga ut of þine lande Þin land þat is þin flesc þe nis bute ierþe Ga ut of þines flasches lustes þat tu hem na more ne folȝe And ut of þine kenne Þat bieþ alle þine euele þeawes þe þu mide ware iboren and ec ifedd And ut of þines fader huse þar hwile þe mann liþ on heauedsennes he is þes dieules sune al swo þe gode mann þe is godes sune þanne he godd luueþ and folȝeþ All þis woreld was þes dieules hus ær Crist come þe him ut warp þerof he sade Nu scal þe alder of þis woreld ut bien ȝedriuen Hier þe lærþ godd þat tu scule þe woreld forlaten þines aȝenes þankes ær þe deaþ hes te benime þines unþankes and cumen to þo lande þe he þe wile sceawin þat is þat lond of þare heuenliche Ierusalem Efsones he him fondede and fond him treuwe Nim þine sune þe þu luuest swa michel and offre hine me upe þare dune þe ic þe wile sceawin Abraam ne hadde nanne sune be his rihte spuse bute ænne and þat was biȝeten on his michele ielde For þi he was icleped Isaac þat is blisse Al swo seiþ godd to þe Offre me þine sune Ysaac þat is þat þing þe þu mast luuest understond nu wel what þat bie and loke hwæþer þu muȝe þerof bien hersum goddalmihtin Ȝif þu luuest þin aȝene wille alre mast þanne is þe swiþe holsum þat þu þis ofri þine louerde god forþan hit is him swiþe ȝecweme loac þat þu lat þine aȝene wille and folȝe his þis þu scalt ofrien upe þare heiȝedune of hersumnesse Nis non mihte on godes temple þat ne hafþ lott and dole mid þessere eadiȝe mihte 

Of milce 

hatte an oþer hali mihte þat is milce þe gode is swiþe icweme þat he sceawede him selu to alle niedfulle þe him besohten Also was Marie and Martha þe him besohten of here deade broþer Lazarum þe he sone arearde of tua deaþes of saule and of lichame Swa he hadde sone mildce of þe forleiene wiue þe scolde bien ofsteand te deaþe after þare ealde lauȝe He forȝaf hire þane deaþ and alle hire sinnen he forȝaf Swa he dede seinte Petre þe hine hadde forsaken Anon þo þe he lokede upen him he agann to wepen and his sennen him wæren forȝiuene Hu þe þeof þe næure god nadde idon þis
 
mildce him dede cumen fram þare rode anon in to paradise Nis non þe mihte witten alle þe milcen þe godd hafþ idon and ȝiet dieþ æure þurh þessere eadi mihte Herof us meneȝeþ Iesu Crist and seiþ Bieþ mildciende al swo ȝeuer fader is on heuene Eft he seiþ him self Eadi bieþ þe milde forþan hie sculen hauen milce of gode swo swo hie habbeþ milce of mannen Bi þessere holi mihte is iwriten on þe saltere Godes Mildce and Soþ þat is godd ȝemetten hem to gedere All þat æure is on þe hali write all hit is forbisne of gode Hit seiþ þat þese two Mildce and Soþ hem imetten and ic write Mildce speke wiþ Soþe and þus seiþ Sei me Soþ hwat is þin rad of þe forgilte Adame and of all his ofsprenge Ne mai he nauere mo aȝean cumen Hwarto was he aure iscapen te manne Hu ne was he iscapen for to habbenne forþ mid þo aingles heueneriches merhþe þa andswerede Soþ Nis him idon non unriht Ich him warnede and soþ sade hwilche dai þe he tobreke godes forbode he scolde deaþ þoliȝen and he hadde auȝene kere te donne hwaþer swo he wolde Ne dede dieuel him none strengþe Þa andswerede ȝiet Misericordia Beþenc þat alswa swa þu sadest þat he deaþ scolde þoliȝen alswa þu sadest After þine anlicnesse þu hine scope Ne latt þu naure forfaren þine aȝen anlicnesse ac to þare eadinesse þe he to was iscapen lat him þarto cumen for þire muchele godnesse þei his michele euelnesse hit nabbe noht ofearned Soþ was leþebei alse hire iwune is aure and sade to Mildce Cume we tefore gode and his Rihtwisnesse and his Dome and beforen alle his holi mihtes and bemæn þe þar Al þat ic mai þe bien te fultume ich wille bleþeliche nam mid hire and comen before gode and swiþe eadmodliche him besohten and se eadiȝe Mildce hire astrehte sone teforen gode and þus sæde Hali hali lauerd haue are and milce of Adame þine forgilte manne þe swo maniȝe hundred wintre hafþ iþoled þo þesternesse of helle þe was iscapen to þare muchele eadinesse of þine riche Ac noht he one ac all his ofspreng hafþ dieuel swo on his walte þat non ne mai cumen into þare riche þe hie to waren iscapen ac alle he bringþ in to helle baþe gode and euele Hlauerd haue ore and rewhþe and mildce of þin handiwerc Æure hie habbeþ hope þat tu scule habben ore and milce of hem Anon hire bemande Rewþe and sade Ælle þu lauerd angin and welle of alle godnesse haue rewþhe and milce of þe wrecche Adames soule þe was iscapen after þine andlicnesse and of þine patriarches and of þine profietes and mani þusend hali saules þe alle þolieþ pine for Adames gelte mid gode rihte for his un hersumnesse Alle hie wepeþ and woniþ and hopieþ to þire muchele milce and to þe lokiþ all hwat þu send hem sume aliesendnesse Hi me reweþ swa swiþe þat ic reste ne mai habben Lauerd ȝif hit is þin wille sæde Sibsumnesse þis ne mai noht bien on þine riche þin sibsumnesse is swo swiþe michel þat on lepi þoht ne mai ne mai þer bien bute mid alle softnesse and mid alle eadinese Make seihte betwen Milce and Rihtwisnesse and Dom and Rewþe make wel togedere Naþelæs ic hit wot wel þat tu wilt hauen ore of mankenne Þin godnesse hit ne mai noht læten þat sede Rihtwisnesse Mid michel riht þoleþ Adam þat he þoleþ for þan he was his sceppend unhersum Godd he unwurþede þa þa he þolede þat his wiþerwine him ouercam wiþuten strencþe His louerd he dede arst michel harm he slou arst him seluen and seþþen all mankenn and for his unhersumnesse he bereauede godes riche of him seluen and of all his ofsprenge þat naure mo he ne mai aȝean cumen be rihte dome þa sade Soþ þat is riht þat godes milce bie aure heier and more þanne his rihte dom Hlauerd hit is soþ þat tu behete Abraham þine lieue frend þat þurh an of his kenne scolde bien iblesced all mankenn Eft þu behete Dauiþe the rihtwise kyng "Of þo wastme of þine wombe ic wille setten uppe þine setle " Eft he seiþ an oþer stede þa spac almihti godd and sade þies dai haueþ aure ibien mid me and æure ma wurþ Hit is soþ þat tu seiest "On þese daiȝe ic þe habbe istriend on heuene wiþuten moder " Swa þu scalt on ierþe wiþuten fader istriend of moder On þelliche wise þu scalt becumen soþ mannes sune swo swo þu art soþ godes sune Ne bidde ic non oþer loc for Adames gelte bute þe Postula a me and besiech at me swo muchel folc swo þu wilt after ȝiernen and ic þe wile ȝiuen to þin eruename and þu scalt wealden all middeneard and all þat þar inne is þo sade Soþ Hlauerd fader þu ne woldest non oþer loac ne oþer ofrende bute þat ic underfenge mannes lichame and his saule and þat ic þe her offrede for here gelte loke ic am iradi þine wille to werchen and mankenn to aliesen þat sade godes Rihtwisnesse Nu þu wilt mann becumen þu scalt deaþ þolien after þine auȝene dome ȝif þat wunder mai bien soþ þat eche lif mai þoliȝen deaþ and þu scalt on alle wise bieten þe he haueþ tebroken Hoal þi godnesse þat sade Soþ Hierto ic am all iradi te bien hersum godd anon to þe deaþe for mankenn to aliesen þe profiete seiþ þat Rihtwisnesse and Sibsumnesse kesten hem togedere þo þis was ȝedon and swo swo soþ ȝekynd of ierþe ure ierþe was ȝewerȝed þurh Adames geltes Ȝewerȝed bie þe ierþe on þine werke cwaþ godd te Adame Nu seiþ þe profiete Iblesced bie þu seide þe angel on godes half mang alle wiues and iblesced bie þat wasme of þine wombe þe is soþ godd and soþ mann þurh þese manne Iesu Crist þe was of Adames kenne warþ se ierþe iblesced þe was arer iwerȝed All he ȝeald þane harm þe was ȝecumen þurh Adam swiþe wisliche al swo he þe was wisdom him self þurh Eue þe was ȝiet maiden was all mankenn forloren þurh Marie þe eadi maiden hit warþ eft ȝeboregen þurh þa trowe and his wastme werþ al mankenn idemd to deaþe þurh þe trowe of þe lieue halie rode and þurh þare iblescede wastme þe þar on heng hit cam eft te þan eche liue þurh unhersumnesse of þe trowe ouercam þe dieuel Adam þurh hersumnesse of þe hali rode ouercam Crist þane ealde dieuel For þan he was hersum his fader anon to þe deaþe swa swa he him self hit ne hadde noht ofearned forþan he neure senne ne dede and naþelæs þolede o þe rode swilch he ware forȝeilt Aȝeanes þat Adam mid his eiȝene iseih þat wastme of þe treuwe þe him likede aȝeanes þat þolede Crist þat me blindfallede hises Aȝeanes þat his fiet him baren to þe forbodene treuwe aȝeanes þat waren Cristes fiet þurhborede mid isene nailes to þare rode Aȝeanes þat his honden namen þas trewes wastme aȝeanes þat waren Cristes handes þurhnailed te þa hali rode Aȝeanes þat him þuhte swete þat wastme on his muþe aȝeanes þat underfeng godd þe bitre ȝalle on his muþe Aȝeanes þat Adames hierte was iattred þurh dieules meneȝinge swa þat him baþe hit wel likede and ec teiþede þolede Crist þat me þurhstong his hierte and aȝeanes þa twa michele likinge and teiþinge us comen twa michele gode of þare hali wunde þat was water and blod On þa watere we bieþ iwascen of alle sennes of þa wastme þe hangede on þe hali rode and of þa blode þe þar utȝiede we notieþ on ȝomes alles kennes attre of dieule and swa we kylieþ ure wreche hierte þe his ofte forswald of þan michele brene of dieules costninges þus us halde ure halend Iesu Crist þus us aliesde ure aliesend and seþþen aros of deaþe alswo he þe was soþ lif and bar up to heuene ure loac and ure ofrende his hali lichame þe he nam of ure ȝekynde and ofrede his fader swiþe icweme loc be his aȝene iwitnesse þe sade þis is mi leue sune on him me likeþ swiþe Heueneriches gate he haueþ iopened alle þe on him leueþ and him folȝin willeþ Alle his ikorene he hafþ bihoten swa soþliche swa he aros of deaþe þat hie sculen al swo mid lichame and mid saule and mid þe hali angles and mid him aure mo wuniȝen Amen 

Of scrifte 

þA þe Crist gann arst to spellen þat was þo þe he ȝiede fram flumen Iordan þa sade he Nimeþ scrifte of ȝewer sennes hit neiheþ heuene riche Fullȝewis is clene saule Cristes riche For þi us meneȝeþ allre þinge arst ure lauerde of þesre eadi mihte þat we scolden beon sende ure sennen and swa hus lokin mid his fultume þat we eft ne befallen on senne þat seiþ sanctus Ieronimus Swa scal he seiþ mann his senne berewsen þat he eft ne do þat he eft þurue beriwsin þis seiþ sanctus Augustinus þat his he seiþ soþe berewsinge þat mann him healde eure on sumere pine Eft we findeþ on þa hali writt þat þe cniht þe weapne berþ unlawliche ne chapmann þe beiþ and selþ mid unrihtwisnesse ne muȝen neure soþe scrifte don þare hwile þe hie þese wike befeleþ ne he þe þurhwuneþ on wraþþe ne he þe wuneliche liþ on hordome ne glewmen ne gaueleres ne wicchen ne unriht domesmann ne non þare manne þe on heauedsenne liþ and þa luuieþ Mann þe wel wile bien riwsinde ne rewe him nauht ane hise sennes ac ȝet þat he for his ȝemelaste ne hafþ god ȝedon on þa time þe he naure mo eft nacoureþ and is forþ ȝegan þa þe bieþ on religiun hie bieþ aure under scrifte swa bihoueþ us alswa 

Of andetnesse 

HIER after cumeþ an oþer hali mihte þe is icleped þat his andetetdnesse þat is þanne þe mann undett his herte and seiþ his scriftehis sennes þurh his muþe þe waren arrer ȝedett on his herte Hier of sade godd Sei þu þine unrihtwisnesses ȝif þu wilt bien irihtwised Herof sade sanctus Augustinus Ȝie þe seneȝin be ȝew seluen doþ scame ȝew seluen And wite ȝie to soþe þat ilke scame is on lott of þare forȝifnesse Hit is forȝiuenliche senne þurh andettednesse þe was arrer heauedsenne þurh weorke Ac hit behoueþ þat hie bie wiel hlutter and þat þar ne bie forholen non atter Hier of sade þe profete Andettiþ ȝewer sennen he sade goddalmihtin for þan þe he is god for þan his mildsce is hier on world Se þe her godes mildsce ne beȝett ne wurþ hie him naure mo ealles hwer We findeþ on þe hali write þat ȝif mann ware firliche uppen his deaþe and he prest ne mihte habben andette his sennen him þe ware necst him and he scolde habben mildsce bute ȝif hit ware þat he þane prest forhowede oþþer ȝif he ware all hone þanne most he to godd ane And belokie elch mann þat he naure nortriwi godes are ne his mildsce ne eft sones ne bie no mann to þrist to seneȝin and segge Mare mai godd forȝiuen þanne we muȝen seneȝin 

Of clennesse 

An oþer eadi mihte his ȝehaten þat is clannesse þe is inne godes huse swiþe ȝeluued Ne mai ȝie iþolien none unclannesse on godes temple ne beneþen on þi likame ne abuuen on þire saule ne on þouhtes for þan hie wat wel þat openlicor ben þouhtes toforen gode þanne beþ spaches beforen manne ne of fule spaches hie ne mai nauht þolien for þan hie wot þat god his ȝehiereþ and alle mislikiþ ne euele workes hie ne mai nieh wunien for þan þat godd his hat scunien Makieþ ȝew clane þe bereþ godes faten Clanse þine hirte for þan þe hie owh to benne godes fatt On hire me scal beren godes sande godes word On mine hierte ich hedde þine wordes hlauerd þat ich nolde naht seneȝin aȝeanes þe Swa dede sancta Maria hie bar godes wordes on hire hierte þat hie ofte mihte þenken on him þe hie michel luuede conferens in corde suo Hie bar on hire hierte þat þe godd sade Eadi bieþ þa clanehierte menn for þan hie sculen gode ȝesen Godd ne mai ben ȝesiȝen mid none oþer eiȝen þanne mid þare hierte Wassce and wipe wol clane þa eiȝene for þan soþ is þat hie þe siggen Gif þu wilt witen wilke eiȝene þe hierte muȝe habben hie bieþ ȝenamned þese muȝen ȝesen alswa wel onbuten midniht alswa on middaiȝ Andȝeat and skele bieþ þa twa eiȝene þurh andȝeat þu understanst alle þing and þurh scadwisnesse þu scalt skilien þe euele fram þe gode All þat þe þu þencst þu ȝiesichst mid þese eiȝen Ac aure to fele bieþ bisne mid þan onen of þese eiȝen and to fele mid baþe Of alle þa edmodnesses þe godd behet on his spelle nis þar non swo heih swa is þe is clanehierte Beȝiete se þe muȝe Ich þe warni ne beȝiethst þu his naure clane þar wile þat þu ne recst wat þu þenche ne wat þu speke ne wat þu ȝehire speken And bute þu his ȝierne make clane after þine mihte mid godes helpe ne scal tu naure ȝesen mid þase eiȝene þe þu mide ȝesiest sunne and mone godd almihtin Luue þese hali mihte mundiciam and hie þe makeþ clanehierte Amen 

Of lore 

is on oþer hali mihte þe goddself us hat nemen þurh þe prophete þe seiþ Nemeþ discipline of alle þe misdades þe ȝe deþ þe las te godd him wraþþi and ȝie forfaren of þa rihte weiȝe Bute þu neme riht of þe seluen of þe misdades þe þu misdest mid fasten oþþer mid wake oþþer mid wope and sare beriwsinge oþþer mid weringe oþþer mid cnewlinge oþþer mid swinke oþþer mid clane bede oþþer mid hlutter almesse mid þe rade of þine scrifte godes wraþþe cumþ uppen þe swa þat þu forliest þa ane rihte weiȝ þe gaþ to heuene þat is michel godes wraþþe þat mann is swa blind þat he farþ to helle leiȝinde Þeih he michel misdo nis for þi na mare sori þanne ȝif he nadde naht misdon Of hem sade godd Bland þies folkes hierte þat hie ne sien ne understande þe rihte weiȝe to heuene riche Heare harde hierte and here euelnesse hit haueþ ofearned þat þe blinde latt þane blinde Þat is se þe him wissin scolde deþ þo ilke sennes and haueþ þar of forbisne and ec he him lareþ and seiþ þat for ates ne for drenches ne for wifmanne þe godd haueþ ȝescapen manne to ȝemoane ne scal man naure ben forloren Walawa þessere lare and þesere dade Swa ne do þu naht lieue saule Ac þanne þu ȝefelst þat þu godes luue ne his eiȝe ne hafst swa swa þu scoldest clepe to him and seih mid þe prophete Hlauerd opene mine eiȝene and liht his mid þe soþe lihte þat ich naure ne bie slapinde on þare saule deaþe ne þat þe dieules muȝen beȝelpen þat hie hafden þe heiȝere hand ouer me Ac þu hlauerd tach me godnesse þurh wan ich god muȝe bien and tach me swilche discipline þat ich þine wraþþe muȝe softin and swilch andȝet þat ich þe muȝe ȝecnawen and ȝecwemen 

Of þolemodnesse 

is an hali mihte þat is þolemodnesse þe godd self us tahte mid worde and ech mid forbisne On his spelle he sade Se þe smit þe under þat eare þole hit for mine luue and wand him to þat oþer Se þe benimþ þe þine kiertel ȝif him þine mantel Se þe net þe to gonne mid him twa milen ga mid him þrie Þis þincþ þe sott sothade ac naþelas wisdom hit sade þe sali mann þe þese mihte hafþ alleskennes þing þe mann him maiȝ don wiþuten senne one he wile þolieȝen for godes luue þat sade Salemun Bettre his he sade þe þolemode mann þanne þe stronge þe nimþ casteles For þan euel to done nis non strencþe ac is unmihte for þi he is ihealden strengere þe ouorcumþ his auȝen mod þanne he þe slecþ and casteles nemþ Lieue saule al þe hwile þe þu wunest on þe smechuse of þine likame hwanene cumeþ manies kennes smekes of unþolemodnesse þe is swiþe michel nied þat þu þese mihte mid þe habbe and fullȝewis hie þe bringþ to þare riche þar þu naurema ne scalt finden noneþinge þe þe misliki 

Of maidenhad 

is an swiþe derwurþe mihte þat is maidenhad þe folȝiþ þe hali lombe and him his neȝest For þare michele clannesse þies ilke hali mihte is ȝehalȝed on Criste seinte Marie sune þe was and is aurema maiden Hie behet maidenhad to healden and hie wel it ȝelaste and after hire maniȝe þusend for hire gode forbisne here clannesse ihelden and manieskennes martirdom þar fore þolede Naþer ne godd ne þe apostel ne hieten þis maidenhad to healden buten þo ȝe wolden mid here gode wille hit behaten Ac seþþen hit is behaten siþþen hit is to healden alswa hie willen ben iborȝen Hit is angelich lif of heuene se þe eadmodliche halt maidenhad on ierþe Se þe hit mai habben he hit neme and healde He is iwiss isali 

Of clannesse 

is ech swiþe hali mihte þat is clannesse Wiþuten maidenhad mann mai bien ȝeborȝen ac wiþuten clannesse oþþer rihte spuse nan mann ne mai ben ȝeborȝen Hier of sade þe apostel Luuieþ sibsumnesse and halidom þat is þes clannesse wiþuten hire ne scal naure mann isien godd Þies hali mihte haueþ of þe hali gaste þrie ȝiues þat is þat naure deuel ne mai hes ouercumen þar hie rixiþ mid naneskennes galnesse mid lemes werchinde ne mid unþeaufulle spaches specinde ne mid fule þowtes þenkinde ac anon ȝif hie cumeþ hie bieþ idriuen ut of þare hierte mid sari mode and mid ierniende teares Swa me scal don of hem þe griþ ne willeþ 

is hire suster hali maiden of þanke and clane of alle felþes þat seiþ sanctus Augustinus Gif maiden hafþ þese hali mihte on hire þanke þeih hie wurþe hire unþankes forleiȝen hie is toforen gode naþelas maiden and eft Hie þe is clane maiden on likame and þese mihte ne hafþ on hire ȝeþanke ac wolde þat hie ne mai hie nis naht maiden toforen gode is þe hlutter maidenhad of þe þanke alswa is þe clannesse of þe likame 

Of wiþhealdnesse 

is wiþhealdnesse after þe forleire Hie is swiþe ȝeluued of alle þe hopieþ to godes mildsce For þan þe apostel hem hafþ wel hehaten þat ȝif hie healdeþ and luuieþ þese þrie halie mihtes togedere castitatem pudiciciam continenciam þeih hie here likamliche maidenhad habbe forloren he his haueþ ȝespused to Criste and þus seiþ Despondi enim uos uni uiro uirginem castam exibere Christo Ich ȝew habbe bewedded ane were clane maiden þat is to Criste þat is riht spus ta alchere gode saule For þan alle Cristes ȝecorene bieþ Cristes lemen and he is ure alre heaued and mid rihte ȝeleuen mid his flesce and mid his blode we bieþ all an swa þat nan þing ne mai us twammen Fulȝewis þese haliȝe mihtes us bindeþ ec togedere 

Of uneilindnesse 

is an oþþer hali mihte þat is uneilindnesse He is iwis þat is uneilinde þe nauerȝete him seluen ne eilede ne nan oþþer Þat nas nan wiþuten Criste þa hali children þe waren ȝemartired for Criste hie bieþ mid rihte icleped for þan hie ne eileden nauerȝiete ne gode ne manne ne a þoutes ne a wordes For þi hie bieþ eadi Folȝe þese hali mihte on þouhtes on wordes on workes and þenc þat arst þu eilest þe seluen ȝif þu misþencst oþþer spekest oþþer dest auht oþerliker onȝeanes þin emcristen þanne þu woldest þat he dede þe Þench hier of Ȝiet seiþ þat hali writ herof Hande on hande nis naht þe euele man gyltleas þat is iseid bi þo manne þe euele haueþ ȝedon aȝean godd and aȝean his nexte and beþeincþ him and beswicþ þat he namare euel ne dieþ þanne þe man þe sitt idel and halt his on hand in oþer and none manne euel ne deþ Ȝiet þeih þis mann swa do nis he nauht bute ȝif he biete þat he harrer hafde tobroken Aure to feawe men bien abuten to habben þese hali mihte and wiþuten hire ne mai non mann godd wel ȝecwemen 

is cleped an oþer mihte þe is niedfull alche gode manne Þat is þat he worþliche him loki mid alle hise lemes of his likame Hise eiȝene þat hie ne bien to swiþe gawrinde hider and ȝeond þo earen þat hie bliþeliche ne hlesten ydelnesses and þare mide benime þare saule gode þohtes of gode wordes to ȝeheren þe tunge hie wiþhalt þat he ne wurþe for hire þunworþere and þanne hie wiþ gode scall speken on hire benes þe uncwemer Wurþliche hie deþ lokin þe manne þe hes luuieþ baþe his handen and hise fett Ne lat hie nawht þe hande pleiȝende mid stikke ne mid strawe nis þat non god tocne of ripe manne nis þe hierte nauht ȝiet stedefast ne mid fote sitten toterinde ne þen enne worpen ouer þan oþre Ȝesali is þe ilke mann þe gode ȝeme nimþ of him seluen and þencþ þat no mann ne leueþ to his aȝene behofte ane ac is forbisne oþre of gode oþþer of euele to alle þe hine ȝeseþ oþþer of him hiereþ Ȝif þu herof ȝieme nemest þu best ȝewurþed toforen gode and toforen manne 

Of wiþheldnesse 

hatte an oþer hali mihte þat is wiþhealdnesse þe mann þe him wiþhalt naht one of ates and of drenches ac fram alle þo þinges þe godd forbett to donne herof sade þe apostel Wiþhealdeþ he saide ȝew wiþ þa flesches hlustes þe winneþ aȝean þare sawle Þat is þat halsume wiþhealdnesse Ȝiet he sade for þare þis is iwis godes wille he sade þat hie ben hali and þat ȝie wiþhealden ȝew fram galnesse and þat ȝie healden cunnen ȝewer fatt of ȝewer likame mid michele wurscipe and mid michele clannesse alswa þat ilke fatt þe ȝie bereþ inne þat derworþe tresor þat is þe hali gast þanne þe cumþ a michel lust after ane þinge ne teiþe þu him naht anoan ac beþenc þu þe wel ȝerne and fastliche wiþheald þe Ȝif hitt cumþ ofte smitende to þin hierte wite þu to soþe þat hit is of dieule Ȝif þu him teiþest þu makest þe seluen þrall and noht mannes ac deules Ȝif þu dest sumþing elles and dwellest þisne lust and mid ibede hine ouercumst þu scalt habben michel lean of godd and þe seluen makest frie 

Of fasten 

is an oþer mihte þe godes wraþþe hafþ ofte ikeled þat is hali fasten þurh fasten warþ godes wraþþe ȝeleid of Niniue þare muchele burȝh þe ȝelaste þrie daiȝes fare All þat folk þe þerinne was scolde ben forfaren þurh godes rihte dome ȝif here fasten nare To alle þo nedes þe mann hafþ to donne þanne is þese hali mihte swiþe helpinde Hie beȝiet þe senfulle forȝifnesse þe swinkfulle reste þe sari gladnesse Crist self halȝede þis fasten þo þe he faste fowerti daiȝes on þa wilderne fram alle mannen þar he ȝaif ancres and hermites þe luuieþ onnesse gode forbisne þe world to flene and onnesse to luuien seþþen he þe no mann ne mihte letten fleih naþelas menn þa þe he fasten wolde Swa dede Moyses He fastede fowerti daȝes þar þe he þe laȝhe nam of godd self uppe þe munte of Synay Swa dede Helyas þe prophete on þe wilderne fowerti daiȝes he faste Alle þese þrie fasten waren swa selcuþliche swa non oþre wiþuten alles kennes metes Godd is haure fastinde For þi aȝen alle þe mid him þenken to wunien michel to luuien fasten swa swa me hit þolien mai On michele ȝeswinke we bieþ þar hwile þe we abuten metes sculen striuen and hoȝiȝen Ac hit bieþ sume þe to michel þar of þenceþ and aure to michel her hierte þar to doþ Swa swiþe hie bieþ beswiken and swa swete hit hem þincþ and swa him likeþ þat hie nan oþer blisse ne habbeþ ne ne reccheþ to habben buten of ates and of drenches and of here likames hlustes Þanne hie alles fasten sculen þane fasteþ hie all þat none uneaþe þanne after non drinkeþ all daiȝ and sume ȝiet benihte Ne understandeþ hie naht þat alswa michel senne hit is to breken fasten mid drinke after none wiþuten michele nede alswa hit is toforen non of aten wiþuten alswa michele niede Of þelliche unsali menn bemaneþ þe apostel sore wepinde and seiþ Of here wombe hie makieþ here godd For þan þe gode mann is niht and daiȝ þeinkinde hu he muȝe gode icwemen and him betst hersumen alswa is þies beswikene mann niht and daiȝ þeinkinde hwu he muȝe fellen his unȝesali beli mid swete metes and drenches Hie bieþ iwis forlorene þe hier on andieþ þe michele drinkeres soþliche naure naure heuene riche ne sculen bruken þu þe þis befelst and ne wilt bien beswiken ga to his berieles þe þis beuall mid þe oþþer beforen þe and þenk hu anliche he liþ fram alle hise felawȝes þe he was bewune mide to drinken and to pleiȝen and hu þiester he liþ þar þe was bewune to þe faire fiere and to þe brihte kandeles and þench þat þe fule wombe is crewlinde full of weormes þe he was bewune to fellen mid gode metes and swete drenches and fonde ȝif þe herof noht nagrist nart þu naht liues þar þe þu libben scoldest Wa mai þe bien ilke mann þe þis ȝesikþ and ȝehiereþ and na þe bettre ne bieþ 

Of ȝemeþe 

is an oþer mihte þat is maþe þies makeþ þanne mann maþfull þe was to grady Her of sade þe apostel Bieþ imeþfull and wakieþ mid þoutes for þan ȝewer wiþerwine gaþ abuten alche manne wham he mihte forswoleȝen mid sume heauedsenne Alswa þe lyon þe gaþ abuten þe dier hem to forswoleȝen swa deþ deuel abuten ȝew Bie war se þe wile þies mihte hie makeþ þanne mann þe hire wile folȝin senneleas and scameleas toforen godd and toforen manne of ates and of drenches Hit bieþ sume þat non imeþe ne cunnen of hem seluen to feden alswa bieþ aure to fele oþre menn þe ȝiueþ wiþuten schele alswa þa þinges þe hie naht ne scolden ȝiuen alswa þa þe hie scolden ȝiuen þat wile þies mihte þat þu ȝiue þa þinges þe sculen bien mid rihte iȝiuen gladiche Gladne ȝiuere luueþ godd And þa þinges þe ne sculen ben iȝiuen þa bieþ to wiþhealden mid michele skele Chiercheþinges tiȝeþes ne offrendes ne almesses ne awh me nauhwer to ȝiuene buten þar þe michel nied is and þar he naure ma on þese liue lean ne mede ne secþ to habben Þeinkeþ hier of ȝie þe luuieþ worldes luue 

Of inȝehied 

GIET is an oþer mihte swiþe eadi þe hes beȝeten mai þe is icleped pura consciencia þat is hlutter inȝehied Hie wuneþ swa derneliche on þare hierte þat no mann hes ne mai isien ne witen bute godd one Hie berþ gode ȝewitnesse of alleskennes gode dades for þan hie is þer of glad and bliþe of alles kennes euele workes wordes oþer þoutes þe cumeþ toforen hire swa hie moten alle euele and gode Alle hie his underfongþ bliþeliche oþþer sariliche Alle þe gode beþ icweme hie bieþ hire swiþe welcume þa þe swa ne bieþ and cumeþ toforen hire hie is þarof swiþe sari and swiþe þa hierte undernimþ and wreiȝeþ toforen gode Herof sade þe eadi apostel sanctus Iohannes Ȝif ure hierte he sade us ne undernemeþ naht ne ne wreihþ of nane senne þe godd hateþ and þe luuieþ hwat so we beseceþ at gode he us wile sone teiþin 

Of biene 

NU we alles bieþ ȝecumen to þessere eadi mihte þe me clepeþ þat is hali bede Nis hit naht riht þat we hie forlaten þat we of hire sum þing ne seggen þanne we on boke radeþ þanne spekeþ godd wiþ us þanne we ure bede seggeþ þanne speke we wiþ gode Gif þu woldest at te kinge ani þing beseken and þu come into his halle þar he sate mang his riche mannen and þu scoldest ane speken toforen alle hise mannen mid michele dradnesse and mid michele embeþanke þu scoldest speken Mid muchel mare eiȝe and luue þu auȝhst to cumen toforen gode þe is alre kinge king and him swiþe eadmodliche besechen of þiere niede swa þat þu hat alchere bede ænde scoldest seggen þat Crist sade himself us to forbisne forþan we ne witen hweþer we bidden þat godd be ȝecweme and us biheue oþþer hit ne bie Non sicut ego uolo set sicut tu uis Hlauerd he sade naht alswa ich wille ne do þu ac alswa þu wilt Crist self us tahte hu we scolden don and sade þanne þu wilt ȝebidden þe he sade ga into þine bedde and scette þe d ure uppen þe and bidde þe swa to þine fader godd almihtin And he þe wat and isikþ alle þing he þe wile ȝeheren Ga into þine bedde þat is in to þine hierte þar ah to bene þine reste and scete þe dure swa þat þu ne lat none oþre þauhtes in to þe bute of gode and of þine niede þus he tahte mid worde and mid workes he sceawede þat we annesse and senderlicne stede scolde scechen to þelliche niede þat godspell seiþ of him Hitt seiþ þat he steih uppen ane dune ane him to bidden Alle þe menn of þare world waren abuten him ne mihten hie him benemen anne þouht to þenken buten alswa he walde Ac for to ȝiuene forbisne heremites and ancres þe annesse aȝen to luuen and to healden ouer alle oþre manne And þo þe on annesse wuniȝen ne muȝen hure and hure þanne hie willeþ here ibede to godde bidden swa derneliche swa hie muȝen swa don hie To alle þo niedes þe aure cumeþ to manne aure hie awh gode to beseken alre þing arst and þanne scal him aure þe bettre ȝelimpen þies hali ȝebede hie is gode swiþe ȝecweme þan hie mid clane hierte and mid barninde luue forþ mid teares bieþ ȝesant þar of sade þe prophete Hlauerd he sade swa go upp mine ȝebede toforen þe swa þat stor dieth ut of storfate Alle þe gode þe mann awh to habben alle hie moten bien beȝeten þurȝh hali bede and þurh gode workes þis sade sanctus Iacobus þe hali apostel Swiþe michel helpþ þas rihtwismannes bede and þar of he seiþ þelliche forbisne Hit was on mann dedlich alswa we bieþ and he besohte at gode þat naht ne scolde reinin for þe folke to kastin Godd him ihierde þat was Helyas and wiþheld alle reines þrie hier and six moneþes swa þat hie waren þurh hunger and mid þurst all ouercumen And swa hie wanten to gode and forȝifnesse beden and eft þies ilke Helyas besohte godd of reine and heom cam alle winne Eft is ȝewriten Se þe want his earen fram godes laȝhe alswa wile godd wanden fram him þanne he him awht besekeþ Eft seiþ goddalmihti him self Ar þanne þu clepiȝe to me ich segge loke hier ich am bide þat þu wilt þanne þu wilt at gode ani þing beseken cnyle þar niþer toforen hise fet and þinc swilch he bie riht þar toforen þe and seiȝe alswa he dede þe him heald all forgelt and forȝifnesse beȝat Deus propicius esto mihi peccatori Ewangelista Hlauerd godd haue are of me senfulle Ich am wel becnawe þat ich am all forgelt alswa se þe hafþ forloren and forgaud þo eadinesse of heuenriche and ofearned hellepine Ac ich ilieue þat þu art heiȝest godd and orefull and forȝiuenlich and þat þu wilt for þine michele godnesse and þat þu miht for þi þat þu art almihti of me senfulle maken rihtwis and of me allforgelt miht makien on of þine ȝecorene ȝif ich hadde soþe berewnesse þat ich nauerma eft seneȝin nolde Ac ich þis ne mai habben bute þu for þine michele godnesse and for þire michele mildsce hit me ȝiuen wille And ich ilieue and wel hit wot þat alswa god and alswa milde þu art nu to daiȝ alswa þu ware þas daiȝes þe seinte Peter þe forsoch Ac swa raþe so þu to him lokedest sone him rewh þat he hadde swa ȝiedon and mid bittere teares hit bewop and swa þu hit him forȝaue Swa þu dedest þe forgelte þieue þe heng on þire swiþere Swa þu dedest þe forgilte Marie Magdalene þu makedest of hire senfulle þat hie was þurȝhali Swa þu hauest ȝedon alle þar þin wille was soþe berewsinge to ȝieuene on here hierte Nu min leue hlauerd ich þe besieke for þire michele godnesse þat þu lokie to me swaswa þu dedest to seinte Petre and sand ane drope of þire swete mildsce to mire wrecche fordruȝede hierte þat hie mihte nexxin and mealten and utsanden sume tear þanne mai ic hopien þat tu wilt of me habben are swa swa þu hauest ȝehafd of hem þe þu to lokedest and teares ȝeaue 

Of teares 

WITE þu to soþe þat þese teares þe we embe spekeþ hie bieþ iwis godes ȝiue and swiþe niedfulle to þan nede þat iherd sculen bien of gode Of hem sade þe prophete Mine teares he sade me waren bred daiȝ and niht swa gode hie þouhten Of oþres kennes teares he sade Ich scal watrien min bedd mid mine teares þies bedd tacneþ þeconsciencia þat is þat inȝied wiþinnen Þar þe gode sawle haueþ hire reste þar haueþ se eule sawle hire pine For þi he sade þat he wolde mid teares wascen þat inȝied þar of þe his herte him wreiȝede Ne finde we nawher þat godd wernde ani þing þe ani mann mid teares him besouhte God sante to Ezechie þe kinge be his prophete and sade Becweþ þine cwide he sade for þan þu scalt bien dead and naht ne scalt tu libben þe king warþ sari alswa richeise is laþ to laten and swiþe lef to libben He wante þo to þe wauȝe and dede þat betste A hlauerd godd sade he þench nu þat ich þe habbe ȝeluued and for þine luue bliþeliche idon and ȝif me ȝiet a litel ferst for þine godnesse þies was god inȝied þat he mihte his gode dade forþsceawin þa þe he niede hadde For þi him ȝeherde godd and sade to his prophete þe was hamward Wand aȝean cwaþ he and sai to þe kinge uidi lacrimam tuam Ich iseih cwaþ he þine tear and ich iherde þine bene Þu scalt ȝiet libben fiftene ȝear swa michel ich habbe ieiht þi lif þanne þu on michele niede gode wilt beseken þanne is þe wel god þat þu muȝe forþdraȝen sume gode dade þin hierte bieþ þe gladdere and þe sikerliker þu miht bidden Segge we nu forþ mid þe prophete Hlauerd fed us mid þo breade of swete teares and ȝif us drinken of oþreskennes teares and þat imete þat ich wile þat þu wel be iwarned ȝif godd þe ȝifþ þese swete teares þat non win in þare world nis swa swete And alswa alswa man to michel mai drinken of þare wine alswa mai þe mann to michel wepen þeih hie swete bien and for þi þe is god þat beseke at gode one mihte þe hattediscrecio þat is sckelewisnesse 

HIE is swiþe beheue mang alle þe oþre mihtes þis þe hali faderes seggeþ Hie is moder of alle þe oþre mihtes þar þe hie rixiþ ne mai naure man forfaren þe hire wile rixin and folȝin Hit seiþ in þat at sume sal waren þe hali faderes togedere igadered and waren spekinde betwen hem on hwilliche wise me mihte rihtist and sikerest to gode cumen Sum sade þurh fasten sum þurh wacchen sum þurh bede sum sade þurh hersumnesse sum sade þurh annesse sum sade þurh herborȝin wrecche menn and feden and screden sum sade þurh seke menn to lokin and on manieskennes wisen hie namden after þan þe þat hali goddspell seiþ þa sade on of þa eldest and on of þa wisest þurh alle þesen we habbeþ iseȝen and iherd swiþe maniȝe ȝeborȝen and manie of alle þesen inamde mihten forfaren for þi þat hem trukede þat is scadwisnesse and skele For þi sume deden michel mare þan hie mihtin wel andin sume deden to litel sume deden euele and wenden wel don sume wel agunnen and euele andeden Ac naure ne ȝeseiȝe we manne þat hadde þese hali mihte mid him þat he aure misferde Beȝete se þe muge 

hatte an hali mihte Hie nis naht to laten for þan hie makeþ þanne man þe godd his tosant þat he þurwuneþ on his godnesse On þare ealde laȝe hit was ihoten þat alle dier þe me gode scolde offrin þat hie lokeden wel þat þe tail ware on auriche netene Þat tocneþ þat ilke mann þe gode ani seruise offreþ þat he þar on þurȝwunie On þessere newe laȝe sade Crist Se þurȝ wuneþ on his godnesse þe he hafþ agunnen he worþ iborȝen and naht elles for none gode þe he don hafþ hwat hwat it is 

LIEUE saule þis little writt ic habbe sare beswonken he it wat þat wot alle þing for þe to wissin for þe to warnin and for þe to helpen and for þe to berȝin Ȝif þu wilt wel hit understonden and liernin and folȝin and healden wiþuten alche twene þu miht mid godes felste þe berȝen and heuneriches merchþe mid þese halie mihtes sikerliche iwinnen 

HuTE we nu þankin and herien ure hlauerde almihtin gode of þese witte and of þese wisdome þe we hier habbeþ igadered of his horde and of maniȝes haliȝes mannes ȝeswinkes þe michel swunken for þe luue of gode and for us to wissin Hit is riht þat we heriȝen and þankin and bledscin fader and sune and hali gast on þa hali prinnesse se þe is on soþ godd in onnesse se þe liueþ and rixeþ aure ma a woreld Amen þat ne forȝeit þu naure þat þu godd ne heriȝe and þanke of alle gode Alswa swa we habbeþ niede him to bidden be daiȝ and be nihte and ofte and ȝelome alswa hit is niede him to heriȝen Amen 
