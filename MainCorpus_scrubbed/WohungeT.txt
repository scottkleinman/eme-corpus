swete mi druþ mi derling mi drihtin mi healend mi huniter mi haliwei swetter is munegunge of þe þen mildeu o muþe hwa ne mei luue þi luueli leor hwat herte is swa hard þat ne mei tomelte i þe munegunge of þe ah hwa ne mei luue þe luueliche for inwiþ þe ane arn alle þe þinges igedered þat eauer muhen maken ani mon luuewurþi to oþer feirnesse and lufsum neb flesch hwit under schrud makes moni mon beo luued te raþer and te mare summe gold and gersum and ahte of þis worlde makes luued and heried sume fredom and largesce þat leuer is menskli to ȝiuen þen cwedli to wiþ halde summe wit and wisdom and ȝapschipe of werlde summe maht and strengþe to beo kid and kene ifiht his riht for to halde summe noblesce and hehnesse of burþe summe þeaw and hendeleic and lastelese lates summe menske and mildeschipe and debonairte of herte and dede and ȝette ouer al þis kinde makes sibbe frend euchan to luuen oþer nu mi derewurþe druþ mi luue mi lif mi leof mi luueleuest mi heorte haliwei mi sawle swetnesse þu art lufsum on leor þu art al schene al engles lif is ti neb to bihalden for þi leor is swa unimete lufsum and lusti on to loken þat ȝif þe forwariede þat wallen in helle mihten hit echeliche seon al þat pinende pik ne walde ham þunche bote a softe bekinde baþ for ȝif hit swa mihte beon leuere ham were eauer mare in wa for to welle and o þat welefule wlite eauer mar to loken þen in alle blisse beon and forgan þi sihþe þu art swa schene and swa hwit þat te sunne were dosk ȝif hit to þi blisfule bleo mihte beo euenet þa ȝif þat iwile animon for feirnesse luue luue iwile þe mi leue lif moder sune feirest a mi swete leue þat te luue of þe beo al mi likinge bote nu iwile for ahte lefmon chese for aihwer wiþ chatel mon mai luue cheape ah is ani ricchere þen þu mi leof þat rixles in heuene þu art kid keiser þat al þis werld wrahtes for as te hali prophete cwiddes drihtines is te eorþe and al þat hit fulles werld and al þat trin wuneþ heuene wiþ þe murhþes and ta unimete blisses al is tin mi sweting and al þu wilt ȝiue me ȝif i þe riht luuie ne mai i na man ȝiue mi luue to swettere biȝete halde iwile þa to þe mi leof for þe self luue þe seluen and for þi luue leten alle oþre þinges þat min herte fram þi luue mihte drahe and turnen a swete leoue þat te luue of þe beo al mi likinge bote hwat is ahte and weorldes wele wurþ wiþuten fredom and hwa is frerre þen þu for first þu mades al þis werld and dides hit under mine fet and makedes me lauedi ouer alle þine schaftes þat tu schop on eorþe bote ich hit rewli fordide þurhhut mine sunnes ah lest ine al forlesede þu ȝef þe seluen for me to lese me fra pine þenne ȝif i ani wile for largesce luue luue iwile þe largest ouer oþre for oþre largemen ȝiuen þise uttre þinges bute þu swete for me ȝef þe seluen þat tin ahne heorte blod ne cuþes tu wiþhalde derre druri ne ȝef neauer na lefmon to oþer and tu þat erst me ȝef al þe seluen þu hafdes me heht mi lefmon to þe ȝiue al me seluen to rixlen o þi rihthond crunet wiþ þe seluen hwa is ta largere þen þu hwa for largesce is betere wurþ to beo luued þen þu mi luue lif a swete leue þat te luue of þe beo al mi likinge bote largesce is lutel wurþ þer wisdom wontes and ȝif þat iwile animon luue for wisdom nis nan wisere þen þu þat art wisedom cald of þi fader in heuene for he þurh þe þat wisdom art al þis world wrahte and dihteþ hit and dealeþ as hit best semeþ inwiþ þe mi leue lif is hord of alle wisedom hid as te bok witnesses a swete leue þat te luue of þe beo al mi likinge bote moni man þurh his strengþe and hardischipe ek makes him luued and ȝerned and is ani swa hardi swa artu nai for þu þe ane dreddes nawt wiþ þin anre deore bodi to fihte aȝaines alle þe ahefulle deueles of helle þat hwuch of ham swa is lest laþeliche and grureful mihte he swuch as he is to monkin him scheawe al þe world were offeard him ane to bihalde for ne mihte na mon him seo and in his wit wunie bute ȝif þe grace and te strengþe of baldede his heorte þu art ȝette her wiþ swa unimete mihti þat wiþ þi deorewurþe hond nailet on rode þu band ta helle dogges and reftes ham hare praie þat tai hefden grediliche gripen and helden hit faste for adames sunne þu kene kidde kempe robbedes helle hus lesedes tine prisuns and riddes ham ut of cwalm hus and leddes ham wiþ þe self to þi ȝimmede bur bold of eche blisse forþi of þe mi lefmon was soþliche quiddet drihtin is mahti strong and kene ifihte and for þi ȝif me likes stalewurþe lefmon luue iwile þe strongest ouer alle þat þi maht felle mine starke sawle fan and te strengþe of þe helpe mi muchele wacnesse and hardischipe of þe balde min herte a swete leue þat te luue of þe beo al mi likinge ah noble men and gentile and of heh burþe ofte winnen luue lihtliche cheape for ofte moni wummon letes hire mensket þurh þe luue of wepmon þat is of heh burþe þenne swete up o hwat herre mon mai i mi luue sette hwer mai i gentiller mon chese þen þe þat art te kinges sune þat tis world wealdes and king and euene wiþ þi fader king ouer kinges lauerd ouer lauerdes and ȝette onont ti monhad born þu wes of meiden mildest o mod kine bearn of burþe of kin þe king of abrahames streone hehere burþe þen þis nis nan under sunne luue iwile þe þa swete as te gentileste lif þat eauer liuede on eorþe alswa for in al þi lif neauer na leaste nes ifunden mi deore lefmon lasteles and tat com þe of burþe and of foster alswa þu þat eauer wunedest i þe hurd of heouene a mi deorewurþe druþ swa gentile and swa hende ne þole me neauer mi luue nohwer to sette o karlische þinges ne eorþli þing ne fleschli aȝaines te ȝerne ne luue aȝain þi wille a swete leue þat te luue of þe beo al mi likinge meknesse and mildschipe makes mon eihwer luued and tu mi leue for þi mikle meknesse to lamb was euenet for aȝaines al þe woh and te schome þat tu þoledest and aȝaines al þe wa and te pinfule wundes neauer ne opnedes ti muþ to grucchen aȝaines and ȝette þe schome and te woh þat te sunefule of þe world euch dai don þe mildeliche þu þolest hit ne wrekes tu þe nawt sone after ure gultes bote longe abides bote þurh ut ti milce þenne þi deboneirschipe mai make þe eihwer luued and for þi is riht þat i luue þe and leaue alle oþre for þe for muchel þu haues ti milce toward me scheawed a swete leue þat te luue of þe beo al mi likinge bote for þi þat sibbe frend kindeliche euchan luues oþer þu schruddes te wiþ ure flesch nam of hire flesch mon born of wummon þi flesch nam of hire flesch wiþ uten meane of wepmon nam wiþ þat ilke flesch fulliche monnes cunde to þolen al þat mon mai þole don al þat mon deþ wiþ uten sunne ane for sunne and unwitschipe ne hafdes tu nowþer þenne aȝaines kinde gaþ hwa þat swuche kinsemon ne luueþ and leueþ and for þi þat trewere luue ah beo imong breþre þu monnes broþer bicom of an fader wiþ alle þoa þat cleneliche singen noster bute þu þurhut kinde and we þurhut grace and mon of þat ilke flesch þat we beren on eorþe a hwam mai he luue treweliche hwa ne luues his broþer þenne hwa se þe ne luues he is mon unwreastest nu mi swete leaued haue i for þi luue flesches sibnesse and ȝette borne breþre hauen me forwurpen bote ne recches me na þing hwils þat i þe halde for i þe ane mai ich alle frend finden þu art me mare þen fader mare þen moder broþer suster oþre frend narn nawiht aȝaines te to tellen a swete leue þat te þenne þu wiþ þi fairnesse þu wiþ richesce þu wiþ largesce þu wiþ wit and wisdom þu wiþ maht and strengþe þu wiþ noblesce and hendeleic þu wiþ meknesse and mildeschipe and mikel debonairte þu wiþ sibnesse þu wiþ alle þe þinges þat man mai luue wiþ bugge haues mi luue chepet ah ouer alle oþre þinges makes te luuewurþi to me þa harde atele hurtes þa schomeliche wohes þat tu þoledes for me þi bittre pine and passiun þi derue deaþ o rode telles riht in al mi luue calenges al mi heorte mi liues luue min herte swetnesse þre fan fihten aȝaines me and ȝet mai ich sare for hare duntes drede and bihoues þurh þi grace ȝapliche to wite me þe werld mi flesch þe deouel þe world to make me þewe mi fles to make me hore þe deuel þurh ut þise twa to drahe me to helle arh ich was meself and wah and neh dune fallen and mine fan derue swa bucchede and swa kene þat hwen þai sehen me swa wak and swa forhuhande and buhande toward ham þei swiþre sohten uppo me and wenden of me wrecche haue maked al hare ahen and hefden forsoþe maked nere helpe nere þe nerre þai grennede for gladschipe euchan toward oþer as wode wulues þat fainen of hare praie bote þer þurh understonde i þat tu wult haue me to lefmon and to spuse þat tu ne þoledes ham noht fulli fainen of me and alle gate haue wurpen me in schome and in sinne and ter after in to pine bote þer þe bale was alre meast swa was te bote nehest þu biheld al þis and tu allegate seh þat ine mihte stonde aȝain hare wilfulle crokes þurh wit oþer strengþe þat wes in me seluen bot neh hefde i fulliche buhed til alle mine þre fan þu com me to helpe feng to fihte for me and riddes me fram deaþes hus sorhe and pine of helle þu biddes me bihalde hu þu faht for me þat i pouerte of worlde ne schome of wicke monnes muþ for uten mine gulte ne secnesse of mi bodi ne flesches pine drede hwen þat i bihalde hu þu was poure for me hu þu was schent and schomet for me and atte laste wiþ pineful deaþ henged orode mi liues luue riche ar tu as lauerd in heuene and in eorþe and tah poure þu bicom for me westi and wrecched poure þu born was of þe meiden þi moder for þenne iþi burþ tid in al þe burh of belleem ne fant tu hus lewe þer þine nesche childes limes inne mihte reste bot in a waheles hus imiddes þe strete poure þu wunden was irattes and i clutes and caldeliche dennet in a beastes cribbe bote swa þu eldere wex swa þu pourere was for i þi childhad hafdes tu þe pappe to þi fode and ti moder readi hwen þu pappe ȝerndes bote hwen þu eldere was þu þat fuhel ofluht fisch iflod folc on eorþe fedes þoledes for wone of mete moni hat hungre as clerkes witerliche in godspel reden and tu þat heuene and eorþe and al þis werld wrahtes nauedes in al þis werld hwer þu o þin ahen þi heaued mihtes reste bote baþe ȝung and eldre alle gate þu hafdes hwer þu mihtes wrihe þine banes ah atte laste of þi lif hwen þu for me swa rewliche hengedes on rode ne hafdes in al þis world hwer wiþ þat blisfule blodi bodi þu mihtes hule and huide and swa mi swete lefmon poure þu þe self was and te poure þu raþeste cheas pouerte þu luuedes pouerte þu tahtes and ȝiuen þu haues echeliche þin endelese blisse til alle þat clenli for þi luue mesaise and pouerte wilfulliche þolien a hu schulde i beo riche and tu mi leof swa poure for þi swete wile i beo poure for þe as tu was for þe luue of me for to beo riche wiþ þe i þin eche blisse for wiþ pouerte and wiþ wa schal mon wele buggen a swete leue þat te bote pouerte wiþ menske is eaþ for to þolien ah þu mi lef for mi luue wiþ al þi pouerte was schomeliche heaned for hu mon þe ofte seide schomeliche wordes and haþfule hokeres long weren hit al to tellen bote muche schome þu þoledes hwen þu þat neauer sunne dides was taken as untreowe broht biforen sinfule men þa heaþene hundes of ham to beo demet þat demere art of werlde þer þu bote of mon kin schomeliche was demed and te monquellere fra deþes dom was lesed for as i þe godspel is writen alle þai crieden o wode wulues wise heng heng þat treitur on rode heng him o rode and lese us baraban was tat barabas a þeof þat wiþ tresun i þe burh hafde a mon cwelled bote mare schome þu þoledes hwen þat te sunefule men i þi neb spitted a hwa mihte mare þolen cristen oþer heaþen þen mon him for schendlac i þe beard spitted and tu i þi welefulle wlite i þat lufsume leor swuche schome þoledes and al þe menske þuhte for þe luue of me þat tu mihtes wiþ þat spatel þat swa biclarted ti leor wasche mi sawle and make hit hwit and schene and semlike i þi sihte and for þi þu biddes me her up on þenche vnderstond þu seist and herteliche þenke þat i for þe luue of þe þolede schome and bismere and schomeliche spateling of unwurþi ribauz þa heaþene hundes hilede mi neb for þe as tah he seide ne dred tu nawt for þe of me to þole schome of worlde wiþ ute þine gulte bote schome ouer schomes þoledes tu hwen þu wes henged bituhhe twa þeofes as hwa se seie he þis is mare þen þeof and for þi as hare meister he henges ham bituhhen a mi liues luue hwat herte ne mai to breke hwen ha herof þenches hu þu þat menske art of al mon kin of alle bales bote mon for to menske swuch schome þoledes mon spekes ofte of wundres and of selcuþes þat misliche and monifald hauen bifallen bote þis was te measte wunder þat eauer bifel on eorþe ȝa wunder ouer wundres þat tat kidde keiser cruned in heuene schuppere of alle schaftes for to mensken hise fan walde henge bituhhe twa þeoues a swete þat tu wes schent for mi luue leue þat te luue of þe inoh were pouerte and schome wiþ uten oþre pines bote ne þuhte þe neauer mi liues luue þat tu mihtes fulliche mi frendschipe buggen hwils þe lif þe lasted a deore cheap hefdes tu on me ne was neauer unwurþi þing chepet swa deore al þi lif on eorþe wes iswink for me swa lengre swa mare ah bifore þin ending swa unimeteliche þu swanc and swa sare þat reade blod þu swattes for as seint luk seiþ i þe godspel þu was i swa strang a swing þat te swat as blodes dropes eorn dune to þe eorþe bute hwat tunge mai hit telle hwat heorte mai hit þenche for sorhe and for reowþe of alle þa buffetes and ta bali duntes þat tu þoledest i þin earst niminge hwen þat scharioth brohte þa helle bearnes þe to taken and bringen biforen hare princes hu ha þe bunden swa hetelifaste þat te blod wrang ut at tine finger neiles as halhes bileuen and bunden ledden rewli and dintede unrideli o rug and o schuldres and bifore þe princes buffeted and beten siþen bifore pilat hu þu was naket bunden faste to þe piler þat tu ne mihtes nowhwider wrenche fra þa duntes þer þu wes for mi luue wiþ cnotti swepes swungen swa þat ti luueliche lich mihte beo to torn and to rent and al þi blisfule bodi streamed on a girre blod siþen o þin heaued wes set te crune of scharpe þornes þat wiþ eauriche þorn wrang ut te reade blod of þin heali heaued siþen ȝette buffetet and to dunet i þe heaued wiþ þe red ȝerde þat te was ear in honde ȝiuen þe on hokerringe a hwat schal i nu don nu min herte mai to breke min ehne flowen al o water a nu is mi lefmon demd for to deien a nu mon ledes him forþ to munte caluarie to þe cwalm stowe a lo he beres his rode up on his bare schuldres and lef þa duntes drepen me þat tai þe dunchen and þrasten þe forþward swiþe toward ti dom a lefmon hu mon folhes te þine frend sariliche wiþ reming and sorhe þine fend hokerliche to schome and wundren up o þe a nu haue þai broht him þider a nu raise þai up þe rode setis up þe warh treo a nu nacnes mon mi lef a nu driuen ha him up wiþ swepes and wiþ schurges a hu liue i for reowþe þat seo mi lefmon up o rode and swa to drahen hise limes þat i mai in his bodi euch ban tellen a hu þat ha nu driuen irnene neiles þurh þine feire hondes in to hard rode þurh þine freoliche fet a nu of þa honden and of þa fet swa luueli streames te blod swa rewli a nu beden ha mi leof þat seiþ þat him þristes aisille surest alre drinch menged wiþ galle þat is þing bittrest twa bale drinch i blodleting swa sur and swa bittre bote ne drinkes he hit noht a nu swete ȝet up on al þi wa ha eken schome and bismer lahhen þe to hokere þer þu o rode hengest þu mi luueliche lef þer þu wiþ strahte earmes henges o rode was reowþe to rihtwise lahter to þe luþere and tu þat al þe world fore mihte drede and diuere was unwreste folk of world to hoker lahter a þat luuelike bodi þat henges swa rewli swa blodi and swa kalde a hu schal i nu liue for nu deies mi lef for me up o þe deore rode henges dun his heaued and sendes his sawle bote ne þinche ham nawt ȝet þat he is ful pinet ne þat rewfule deade bodi nulen ha nawt friþie bringen forþ longis wiþ þat brade scharpe spere he þurles his side cleues tat herte and cumes flowinde ut of þat wide wunde þe blod þat bohte þe water þat te world wesch of sake and of sunne a swete þu oppnes me þin herte for to cnawe witerliche and in to reden trewe luue lettres for þer i mai openlich seo hu muchel þu me luuedes wiþ wrange schuldi þe min heorte wearnen siþen þat tu bohtes herte for herte lauedi moder and meiden þu stod here ful neh and seh al þis sorhe vpo þi deorewurþe sune was wiþinne martird iþi moderliche herte þat seh to cleue his heorte wiþ þe speres ord bote lafdi for þe ioie þat tu hefdes of his ariste þe þridde dai þer after leue me vnderstonde þi dol and herteli to felen sum hwat of þe sorhe þat tu þa hefdes and helpe þe to wepe þat i wiþ him and wiþ þe muhe i min ariste o domes dai gladien and wiþ ȝu beon i blisse þat he me swa bitterliche wiþ his blod bohte swete þus tu faht for me aȝaines mine sawle fan þu me derennedes wiþ like and makedes of me wrecche þi leofmon and spuse broht tu haues me fra þe world to bur of þi burþe steked me i chaumbre i mai þer þe swa sweteli kissen and cluppen and of þi luue haue gastli likinge a swete mi liues luue wiþ þi blod þu haues me boht and fram þe world þu haues me broht bote nu mai i seggen wiþ þe salmewrihte lauerd hwat mai i ȝelde þe for al þat tu haues ȝiuen me hwat mai þole for þe for al þat tu þoledes for me ah me bihoueþ þat tu beo eaþ to paie a wrecche bodi and a wac bere ich ouer eorþe and tat swuch as hit is haue ȝiuen and ȝiue wile to þi seruise mi bodi henge wiþ þi bodi neiled o rode sperred querfaste wiþ inne fowr wahes and henge i wile wiþ þe and neauer mare of mi rode cume til þat i deie for þenne schal i lepen fra rode in to reste fra wa to wele and to eche blisse a swa swet hit is wiþ þe to henge for hwen þat i seo o þe þat henges me biside þe muchele swetnesse of þe reaues me fele of pine bote swete hwat mai mi bodi aȝaines tin for ȝif ich mihte a þusand fald ȝiue þe me seluen nere hit nowt onont te þat ȝef þe seluen for me and ȝet ich haue an heorte unwrest and unwurþi and westi and poure of alle gode þeawes and tat swuch as hit is tac hit to þe nu leue lif wiþ treowe luuenesse and ne þole me neauer nan oþer þing aȝain þi wille luuie for ne mai ich nowhwer mi luue bettre sette þen o þe þat bohtes hit swa dere nis nan swa wurþi to beo luued as tu swete þat in þe haues alle þing hwer fore mon ah beo luuewurþi to oþer þu art best wurþ mi luue þat for mi luue deidest ȝette ȝif þat i mi luue bede for to selle and sette feor þer upon swa hehe swa ich eauer wile ȝette þu wult hit habbe and teken al þat tu haues ȝiuen wil tu eke mare and ȝif i þe riht luuie wilt me crune in heuene wiþ þe self to rixlen werld in to werlde a swete mi luue mi lef mi lif mi luue leuest þat swa muchel luuedes me þat tu deides for luue of me and fra þe world haues broht me and ti spuse haues maked me and al þi blisse haues heht me leue þat te luue of þe beo al mi likinge prei for me mi leue suster þis haue i writen þe for þi þat wordes ofte quemen þe heorte to þenken on ure lauerd and for þi hwen þu art on eise carpe toward and seie þise wordes and þenc as tah he heng biside þe blodi up o rode and he þurh his grace opne þin heorte to his luue and to reowþe of his pine