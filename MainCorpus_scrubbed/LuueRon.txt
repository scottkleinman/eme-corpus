a mayde me bit yorne þat ich hire wurche a luue ron for hwan heo myhte best ileorne to taken on oþer soþ lefmon þat treowest were of alle berne and best wyte cuþe a freo wymmon ich hire nule nowiht werne ich hire wule teche as ic con mayde her þu myht biholde þis worldes luue nys bute o res and is byset so felevolde vikel and frakel and wok and les þeos þeines þat her weren bolde beoþ aglyden so wyndes bles vnder molde hi liggeþ colde and faleweþ so doþ medewe gres nis no mon iboren o lyue þat her may beon studeuest for her he haueþ seorewen ryue ne tyt him neuer ro ne rest toward his ende he hyeþ blyue and lutle hwile he her ilest pyne and deþ him wile ofdryue hwenne he weneþ to libben best nis non so riche ne non so freo þat he ne schal heonne sone away ne may hit neuer his waraunt beo gold ne seoluer vouh ne gray ne beo he no þe swift ne may he fleo ne weren his lif enne day þus is þes world as þu mayht seo al so þe schadewe þat glyt away þis world fareþ hwilynde hwenne on cumeþ an oþer goþ þat wes bifore nv is bihynde þat er was leof nv hit is loþ forþi he doþ as þe blynde þat in þis world his luue doþ ye mowen iseo þe world aswynde þat wouh goþ forþ abak þat soþ þeo luue þat ne may her abyde þu treowest hire myd muchel wouh al so hwenne hit schal toglide hit is fals and mereuh and frouh and fromward in vychon tide hwile hit lesteþ is seorewe inouh an ende ne werie mon so syde he schal todreosen so lef on bouh monnes luue nys buten o stunde nv he luueþ nv he is sad nu he cumeþ nv wile he funde nv he is wroþ nv he is gled his luue is her and ek a lunde nv he luueþ sum þat he er bed nis he neuer treowe ifunde þat him tristeþ he is amed yf mon is riche of worldes weole hit makeþ his heorte smerte and ake if he dret þat me him stele þenne doþ him pyne nyhtes wake him waxeþ þouhtes monye and fele hw he hit may witen wiþvten sake an ende hwat helpeþ hit to hele al deþ hit wile from him take hwer is paris and heleyne þat weren so bryht and feyre on bleo amadas and dideyne yseude and alle þeo ector wiþ his scharpe meyne and cesar riche of worldes feo heo beoþ iglyden vt of þe reyne so þe scheft is of þe cleo hit is of heom al so hit nere of heom me haueþ wunder itold nere hit reuþe for to heren hw hi were wiþ pyne aquold and hwat hi þoleden alyue here al is heore hot iturnd to cold þus is þes world of false fere fol he is þe on hire is bold þeyh he were so riche mon as henry vre kyng and al so veyr as þat neuede on eorþe non euenyng al were sone his prute agon hit nere on ende wrþ on heryng mayde if þu wilnest after leofmon ich teche þe enne treowe king a swete if þu iknowe þe gode þewes of þisse childe he is feyr and bryht on heowe of glede chere of mode mylde of lufsum lost of truste treowe freo of heorte of wisdom wilde ne þurhte þe neuer rewe myhtestu do þe in his ylde he is ricchest mon of londe so wide so mon spekeþ wiþ muþ alle heo beoþ to his honde est and west norþ and suþ king of engelonde of hym he halt and to hym buhþ mayde to þe he send his sonde and wilneþ for to beo þe cuþ ne byt he wiþ þe lond ne leode vouh ne gray ne rencyan naueþ he þerto none neode he is riche and weli man if þu him woldest luue beode and bycumen his leouemon he brouhte þe to suche wede þat naueþ king ne kayser non hwat spekestu of eny bolde þat wrouhte þe wise of iaspe of saphir of merede golde and of mony on oþer ston hit is feyrure of feole volde more þan ich eu telle con þis bold mayde þe is bihote if þat þu bist his leouemon hit stont vppon a treowe mote þar hit neuer truke ne schal ne may no mynur hire vnderwrote ne neuer false þene grundwal þarinne is vich balewes bote blisse and ioye and gleo and gal þis bold mayde is þe bihote and vych o blisse þarwyþal þer ne may no freond fleon oþer ne non furleosen his iryhte þer nys hate ne wreþþe nouþer of prude ne of onde of none wihte alle heo schule wyþ engles pleye some and sauhte in heouene lyhte ne beoþ heo mayde in gode weye þat wel luueþ vre dryhte ne may no mon hine iseo al so he is in his mihte þat may wiþvten blisse beo hwanne he isihþ vre drihte his sihte is al ioye and gleo he is day wyþvte nyhte nere he mayde ful seoly þat myhte wunye myd such a knyhte he haueþ bitauht þe o tresur þat is betere þan gold oþer pel and bit þe luke þine bur and wilneþ þat þu hit wyte wel wyþ þeoues wiþ reueres wiþ lechurs þu most beo waker and snel þu art swetture þane eny flur hwile þu witest þene kastel hit is ymston of feor iboren nys non betere vnder heouene grunde he is tofore alle oþre icoren he heleþ alle luue wunde wel were a lyue iboren þat myhte wyten þis ilke stunde for habbe þu hine enes forloren ne byþ he neuer eft ifunde þis ilke ston þat ich þe nemne maydenhod icleoped is hit is o derewurþe gemme of alle oþre he berþ þat pris and bryngeþ þe wiþvte wemme into þe blysse of paradis þe hwile þu hyne witest vnder þine hemme þu ert swetture þan eny spis hwat spekstu of eny stone þat beoþ in vertu oþer in pris of amatiste of calcydone of lectorie and tupace ywys of iaspe of saphir of sardone smaragde beril and crisopace among alle oþre ymstone þes beoþ deorre in vyche place mayde al so ich þe tolde þe ymston of þi bur he is betere an hundred folde þan alle þeos in heore culur he is idon in heouene golde and is ful of fyn amur alle þat myhte hine wite scholde he schyneþ so bryht in heouene bur hwen þu me dost in þine rede for þe to cheose a leofmon ich wile don as þu me bede þe beste þat ich fynde con ne doþ he mayde on vuele dede þat may cheose of two þat on and he wile wiþvte neode take þet wurse þe betere let gon þis rym mayde ich þe sende open and wiþvte sel bidde ic þat þu hit vntrende and leorny bute bok vych del herof þat þu beo swiþe hende and tech hit oþer maydenes wel hwo so cuþe hit to þan ende hit wolde him stonde muchel stel hwenne þu sittest in longynge drauh þe forþ þis ilke wryt mid swete stephne þu hit singe and do al so hit þe byt to þe he haueþ send one gretynge god almyhti þe beo myd and leue cumen to his brudþinge heye in heouene þer he sit and yeue him god endynge þat haueþ iwryten þis ilke wryt amen