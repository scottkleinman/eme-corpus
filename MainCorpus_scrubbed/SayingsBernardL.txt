herkniez me a luytel þrowe ȝe þat wollez ouself iknowe wise þei ȝe beo ichulle ou telle ase ich can ȝwat holie writ spekz of man ȝif ȝe wullez iheore me seint seith in his bok þat man is worm and wormes cok for he schal wormes fede ȝwan his lijf him is bireued in his rug and in his heued schullen grisliche wormes brede þi fleschs schal melte fram þe bon þi senues sundriez euerechon þi bodi schal al tosie ȝe þat wollez þe soþe iseo vndoz þe burieles þare hi beoz and lokiez ȝwat þare lie man þu art a feble fom here nast þou no siker hom i segge it þe wel stille þi riȝhte hom is ellesȝwer us graunti to come þer ȝwan it is his wille þi flesch stant aȝein þi gost ȝwanne þu schalt deiȝe þu it nost noþur day ne nyȝht nedescostes þou most deiȝe ne may no raunchoun þe furbuye striue þe ȝwile þou miȝht of feble wynd man is þi lijf ȝwanne dez drawez is scharpe knyf þou do þe sone to schriue for ȝif þat þou canst loken ariȝht ne hast þou here bote fiȝht þe ȝwile þou ar aliue nov þu art wrong nov þu art ryȝht nou þou art heuy nou þu art lyȝht þou lepest also a ro nov þu art sik nou þou art coueret nov þou art riche nou þu art pouere ne is þis muche wo þi flesch þe seith boþe niȝht and day ichulle habbe ayse þe ȝwile i may þi soule seith aȝein him nay ȝif ich am aȝein þe of muche meth þou bringust me to helle to þe deth and to wo þat lastez ay þus it farez bitwene heom to þat on seith let þat oþur seith do ne connen huy neuere blinne ake wel ȝe mouwen ovself iseo þe soule ouȝhte maister to beo þe maistrie for to winne a man ne beo nouȝht þisulf vnkouth loke ȝwat comez out of þi mouth and ellesȝware withoute ȝif þou wolt nime wel guod kepe þou ne findest bote a foul doung hepe þei þou loke þe al aboute man þu hast in þi foule hous a deoreworþe þing and precious and ful deore it was abouȝht ich holde þe more þane wod ȝif þou letest so muche guod þe feond habbe al for nouȝht man beo þou iwar and eke wys ȝif þou doun fallest sone aris ne lie þou none stounde with al þi miȝht ȝif þou dost þis þi soule þe seyth and soth it is þat blisse þou hast ifounde man þou hauest þreo wicke fon heore names i can nemme echon ȝif ich schal tellen hem alle þin owene flechs þe world þe feond and he þat best scholde beo þi freond maketh þe raþest doun falle þou cloþest him with faire schroud þou makest þi fo fat and proud to fyȝhte þe aȝein þou dost þisulf wel muche wronk þou makest þi fo fat and strong ȝif ich it dorste seyen man do þu bi conseil and bi red and withdrauȝ þou him of is bred and watur ȝif him to drinke ne lat him noþing idel gon ake do him pines mani on and ofte forto swynke to coueitise of mani þing þe world þe drawez a misliking aȝeynes þe more and more fals he is aud fayr he semez alre best ȝwane he þe quemez he þe bindez sore þou wost þis world schal gon to nouȝht ne hast þou no þing hidere ibrouȝht ne nouȝht ne schalt bere with þe þou schalt al one gon þi wey withouten stede and palefrey withoute gold and feo þi þridde fo is þe foule wiȝht þat fondeth boþe day and nyȝht with his guyles alle wel þou wost he ne louez þe nouȝht he fondez ay to chaungen þi þouȝht and makez þe forto falle þou wost wel he nele þe no guod he wolde hauen þin herteblod beo iwar of his hok ake do ase ich þe habbe iseid and þine þreo fon worþez aleyd with heore owene crok ȝif þu seist þis spel is hard i ne may nouȝht holde þis foreward holde ne wel it driȝe a luytel þing ich axi þe þou seie it me charite þat þou me nouȝht ne lye ȝware beoth nou þei þat bifore us weren þat houndes ladden and hauekes beren and hadden field and wode þis riche leuedies in heore bour þet wereden gold on heore tressour with heore briȝhte rode huy eten and dronken and maden hem glad here lyf was al in ioye alad men knevleden hem bifore huy beren heom here so swiþe heyȝe þat þoruȝ twinklingues of heore eyȝen heore soules beon alle forlore ȝware beoz þulke þat couþen so wel with vnriȝhte and wrongliche echdel winne rentes and londes and nolden nouȝht here beon aknowe þat it was unriȝhtfulliche heore owe for þe worldes schonde þulke þat deiden on vrþe here and wonnen ouȝht in swuch manere londes oþur rente for soþe i segge it eou towisse huy ne comiez neuere in heueneblisse ake in helle huy schullen stunte þei huy ligge sike longue and in heore dezhedde þienchez mid wronge to þulke þing we come fain huy wolden hadden huy space ake manie nabbez þerto no grace to ȝelden aȝein eftsone þare seith þe bok apliȝht þat eorl ne baroun clerc ne knyȝht bacheler ne sweyn noþing ne mouwe huy with onriȝht in þis manere habbe no wiȝht bote huy it ȝelden aȝein ȝware is þis hoppingue and þis song þis ridingue and þis proute ȝong þis hauekes and þis houndes al þat weole is went awey þat joyȝe is come to weilawey and to mani harde stoundes þole þou man ȝif þat þou miȝht a luyte pine þat man þe bit withdrauȝh þine ayses ofte þei þine pines þe þinchen onlede þou þench opon þe muchele mede hit schal þe liken softe ȝif þe feond þat foule þing with wicke roun oþur vuel egging hauez þe ene akast op stond and beo guod chaumpiun and ne fal þou non more adoun for a luytel blast þou tak þe rode to þi staf and þenk on him þat þaron ȝaf his lif þat was so leof he ȝaf it for þe þou ȝeld it him aȝein is fo a staf þu nim and awrek him on þat þeof moder houenequen þon canst and miȝht and owest to ben ore help aȝein þe feonde help us sunnes forto fleon þat we moten þi sone iseon in joye withouten ende amen